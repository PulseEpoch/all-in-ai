日照香炉生紫烟，遥看瀑布挂前川。飞流直下三千尺，疑是银河落九天。公子申敬爱，携朋翫物华。人是平阳客，地即石崇家。水文生旧浦，风色满新花。日暮连归骑，长川照晚霞。
高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
春来日渐赊，琴酒逐年华。欲向文通迳，先游武子家。池碧新流满，岩红落照斜。兴阑情未尽，步步惜风花。
早春惊柳穟，初晦掩蓂华。骑出平阳里，筵开衞尉家。竹影含云密，池纹带雨斜。重惜林亭晚，上路满烟霞。
绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。
礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。
汉东不执象，河朔方鬬龙。夏灭渐宁乱，唐兴终奋庸。皇威正赫赫，兵气何匈匈。用武三川震，归淳六代醲。成臯覩王业，天下致人雍。即此巡于岱，曾孙受命封。
在昔尧舜禹，遗尘成典谟。圣皇东巡狩，况乃经此都。楼观纷迤逦，河山几萦纡。缅怀祖宗业，相继文武图。尚德既无险，观风谅有孚。岂如汾水上，箫鼓事游娱。
隋运与天绝，生灵厌氛昏。圣期在宁乱，士马兴太原。立极万邦推，登庸四海尊。庆膺神武帝，业付皇曾孙。缅慕封唐道，追惟归沛魂。诏书感先义，典礼巡旧藩。高殿彩云合，春旗祥风翻。率西见汾水，奔北空塞垣。款曲童儿佐，依迟故老言。里颁慈惠赏，家受复除恩。下辇崇三教，建碑当九门。孝思敦至美，亿载奉开元。
树德岂孤迈，降神良竝出。伟兹廊庙桢，调彼盐梅实。正悦虞垂举，翻悲郑侨卒。同心不可忘，交臂何为失。清路荷前幸，明时称右弼。曾联野外游，尚记帷中密。新恸情莫遣，旧游词更述。空令还辱和，长叹知音日。
朝上高楼上，俯见洛阳陌。摇荡吹花风，落英纷已积。美人不共此，芳好空所惜。揽镜尘网滋，当窗苔藓碧。缅怀在云汉，良愿暌枕席。翻似无见时，如何久为客。
楚有章华台，遥遥云梦泽。复闻拥符传，及是收图籍。佳政在离人，能声寄侯伯。离怀朔风起，试望秋阴积。中路凄以寒，群山霭将夕。伤心聊把袂，怊怅麒麟客。
永日奏文时，东风摇荡夕。浩然思乐事，翻复饯征客。淮水春流清，楚山暮云白。勿言行路远，所贵专城伯。
饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
暗发三泉山，穷秋听骚屑。北林夜鸣雨，南望晓成雪。祗咏北风凉，讵知南土热。沙溪忽沸渭，石道乍明灭。宛若银碛横，复如瑶台结。指程赋所恋，遇虞不遑歇。重纩濡莫解，悬旌冻犹揭。下奔泥栈榰，上觏云梯设。[搏]颊羸马顿，回眸惴人跌。憧憧往复还，心注思逾切。冉冉年将病，力困衰怠竭。天彭信方隅，地势诚斗绝。忝曳尚书履，叨兼使臣节。京坻有岁饶，亭障无边孽。归奏丹墀左，骞能俟来哲。
烦暑避蒸郁，居闲习高明。长风自远来，层阁有余清。散洒纳凉气，萧条遗世情。奈何夸大隐，终日系尘缨。
画舸疾如飞，遥遥泛夕晖。石黥吹浪隐，玉女步尘归。独有衔恩处，明珠在钓矶。
壮丽天之府，神明王者宅。大君乘飞龙，登彼复怀昔。圆阙朱光燄，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚𦶟散学士，高阁奢逾娇美人。事往覆辀经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。
君不见天津桥下东流水，南望龙门北朝市。杨柳青青宛地垂，桃红李白花参差。花参差，柳堪结，此时忆君心断绝。
远游跻劒阁，长想属天台。万里隔三载，此邦余重来。音容旷不覩，梦寐殊悠哉。边郡饶借借，晚庭正回回。喜传上都封，因促傍吏开。向悟海盐客，已而梁木摧。变衣寝门外，挥涕少城隈。却记分明得，犹持委曲猜。师儒昔训奖，仲季时童孩。服义题书箧，邀欢泛酒杯。𫏐令风雨散，仍迫岁时回。其道惟正直，其人信美偲。白头还作尉，黄绶固非才。可叹悬蛇疾，先贻问𫛳灾。故乡闭穷壤，宿草生寒荄。零落九原去，蹉跎四序催。曩期冬赠橘，今哭夏成梅。执礼谁为赗，居常不徇财。北登嵔𡻱坂，东望姑苏台。天路本悬绝，江波复溯洄。念孤心易断，追往恨艰裁。不遂卿将伯，孰云陈与雷。吾衰亦如此，夫子复何哀。
晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。
御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。
楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传彩胜，天上奉薰歌。
灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。
嘉会宜长日，高筵顺动时。晓光云外洗，晴色雨余滋。降鹤因韶德，吹花入御词。愿陪阳数节，亿万九秋期。
平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽余。
帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。
仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。
碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。
鸣爵三农稔，勾龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。
南宫夙拜罢，东道昼游初。饮饯倾冠盖，传呼问里闾。树悲悬劒所，溪想钓璜余。明发辉光至，增荣驷马车。
武[担]独苍然，坟山下玉泉。鳖灵时共尽，龙女事同迁。松柏衔哀处，幡花种福田。讵知留镜石，长与法轮圆。
河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。
茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。
陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。
汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。
闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一霑巾。
旧国才因地，当朝史命官。遗文征阙简，还思采芳兰。传发关门候，觞称邑里欢。早持京副入，旋伫洛书刊。
朝闻讲艺余，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
危途晓未分，驱马傍江𣸣。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
海外秋鹰击，霜前旅雁归。边风思鞞鼓，落日惨旌麾。浦暗渔舟入，川长猎骑稀。客悲逢薄暮，况乃事戎机。
传置远山蹊，龙钟蹴涧泥。片阴常作雨，微照已生霓。鬓髪愁氛换，心情险路迷。方知向蜀者，偏识子规啼。
三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
彤管承师训，青圭备礼容。孟孙家代宠，元女国朝封。柔轨题贞顺，闲规赋肃雍。宁知落照尽，霜吹入悲松。
宠赠追胡广，亲临比贺循。几闻投劒客，多会服缌人。草闭坟将古，松阴地不春。二陵犹可望，存殁有忠臣。
阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。
主第山门起灞川，宸游风景入初年。凤皇楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
东望望春春可怜，更逢晴日柳含烟。宫中下见南山尽，城上平临北斗悬。细草徧承回辇处，轻花微落奉觞前。宸游对此欢无极，鸟哢声声入管弦。
疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
骎骎羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
降鹤池前回步辇，栖鸾树杪出行宫。山光积翠遥疑逼，水态含青近若空。直视天河垂象外，俯窥京室画图中。皇欢未使恩波极，日暮楼船更起风。
东岳封廻宴洛京，西墉通晚会公卿。楼台绝胜宜春苑，灯火还同不夜城。正覩人间朝市乐，忽闻天上管弦声。酺来万舞群臣醉，喜戴千年圣主明。
西京凤邸跃龙泉，佳气休光镇在天。轩后雾图今已得，秦王水劒昔常传。恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
昔日尝闻公主第，今时变作列仙家。池傍坐客穿丛筿，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
直省清华接建章，向来无事日犹长。花间燕子栖𫛛鹊，竹下鹓雏绕凤皇。内史通宵承紫诰，中人落晚爱红妆。别离不惯无穷忆，莫误卿卿学太常。
双流脉脉锦城开，追饯年年往复廻。秪道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
子推山上歌龙罢，定国门前结驷来。始覩元昆锵玉至，旋闻季子佩刀廻。晴花处处因风起，御柳条条向日开。自有长筵欢不极，还将彩服咏南陔。
蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。
炎历事边陲，昆明始凿池。豫游光后圣，征战罢前规。霁色清珍宇，年芳入锦陂。御杯兰荐叶，仙仗柳交枝。二石分河泻，双珠代月移。微臣比翔泳，恩广自无涯。
尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。
𪭢金寒野霁，步玉晓山幽。帝幄期松子，臣庐访葛侯。百工征往梦，七圣扈来游。斗柄乘时转，台阶捧日留。树重岩籁合，泉迸水光浮。石径喧朝履，璜溪拥钓舟。恩如犯星夜，欢拟济河秋。不学尧年隐，空令傲许由。
肃肃金殿里，招贤固在兹。锵锵石渠内，序拜亦同时。宴锡欢谈道，文成贵说诗。用儒今作相，敦学旧为师。下际天光近，中来帝渥滋。国朝良史载，能事日论思。
朝望莲华岳，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙廻。偃树枝封雪，残碑石冐苔。圣皇惟道契，文字勒岩隈。
河流无日夜，河上有神仙。辇路曾经此，坛场即宛然。下疑成洞穴，高若在空烟。善物遗方外，和光绕道边。事因周史得，言与汉王传。喜属膺期圣，邦家业又玄。
雨施巡方罢，云从训俗廻。密途汾水衞，清跸晋郊陪。寒著山边尽，春当日下来。御祠玄鸟应，仙仗绿杨开。作颂音传雅，观文色动台。更知西向乐，宸藻协盐梅。
乐游光地选，酺饮庆天从。座密千官盛，场开百戏容。绿塍际山尽，缇幕倚云重。下上花齐发，周廻柳遍浓。夺晴纷劒履，喧听杂歌钟。日晚衔恩散，尧人倂可封。
露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去廻标。泳广渔杈溢，浮深妓舫摇。饱恩皆醉止，合舞共歌尧。
北风吹早雁，日夕渡河飞。气冷胶应折，霜明草正腓。老臣帷幄筭，元宰庙堂机。饯饮廻仙跸，临戎解御衣。军装乘晓发，师律候春归。方伫勋庸盛，天词降紫微。
北山东入海，驰道上连天。顺动三光柱，登临万象悬。俛观河内邑，平指洛阳川。按跸夷关险，张旗亘井泉。晓岩中警柝，春事下搜田。德重周王问，歌轻汉后传。宸游铺令典，睿思起芳年。愿以封书奏，廻銮禅肃然。
宝贤不遗俊，台阁尽鹓鸾。未若调人切，其如简帝难。上才膺出典，中旨念分官。特以专城贵，深惟列郡安。政行思务本，风靡属胜残。有令田知急，无分狱在宽。至言题睿札，殊渥洒仙翰。诏饯三台降，朝荣万国欢。举杯临水发，张乐拥桥观。式伫东封会，锵锵检玉坛。
潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旗舒。云覆连行在，风廻助扫除。木行城邑望，臯落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞余。盛业铭汾鼎，昌期应洛书。愿陪歌赋末，留比蜀相如。
帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜秔稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，秪为猎扶风。
重岩载看美，分塔起层标。蜀守经涂处，巴人作礼朝。地疑三界出，空是六尘销。卧石铺苍藓，行塍覆绿条。岁年书有记，非为学题桥。
结庐东城下，直望江南山。青霭远相接，白云来复还。拂筵红藓上，开幔绿条间。物应春偏好，情忘趣转闲。宪臣饶美度，联事惜徂颜。有酒空盈酌，高车不可攀。
虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。
劲虏欲南窥，扬兵护朔陲。赵尧宁易印，邓禹即分麾。野饯廻三杰，军谋用六奇。云边愁出塞，日下怆临岐。拔劒行人舞，挥戈战马驰。明年麟阁上，充国画于斯。
旌节指巴岷，年年行且巡。暮来青嶂宿，朝去绿江春。鱼贯梁缘马，猿奔树息人。邑祠犹是汉，溪道即名陈。旧史饶迁谪，恒情厌苦辛。宁知报恩者，天子一忠臣。
右地接龟沙，中朝任虎牙。然明方改俗，去病不为家。将礼登坛盛，军容出塞华。朔风摇汉鼓，边马思胡笳。旗合无邀正，冠危有触邪。当看劳还日，及此御沟花。
辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。
帘栊上夜钩，清列听更筹。忽共鸡枝老，还如骑省秋。循庭喜三入，对渚忆双游。紫绂名初拜，黄缣迹尚留。月舒当北幌，云赋直东楼。恩渥迷天施，童蒙慰我求。迟君台鼎节，闻义一承流。
独好中林隐，先期上月春。闲花傍户落，喧鸟逼檐驯。寂寞东坡叟，传呼北里人。在山琴易调，开瓮酒归醇。伫望应三接，弥留忽几旬。不疑丹火变，空负绿条新。鬬蚁闻常日，歌龙值此辰。其如众君子，嘉会阻清尘。
怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沈沈与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。
二月韶春半，三空霁景初。献来应有受，灭尽竟无余。化迹传官寺，归诚谒梵居。殿堂花覆席，观阁柳垂疏。共命枝间鸟，长生水上鱼。问津窥彼岸，迷路得真车。行密幽关静，谈精俗态祛。稻麻欣所遇，蓬箨怆焉如。不驻秦京陌，还题蜀郡舆。爱离方自此，廻望独踌躇。
闻道降纶书，为邦建彩旟。政凭循吏往，才以贵卿除。词赋良无敌，声华蔼有余。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛬乱，乔木夜蝉疎。寥泬秋先起，推移月向诸。旧交何以赠，客至待烹鱼。
京国自携手，同途欣解颐。情言正的的，春物宛迟迟。忽背雕戎役，旋瞻获宝祠。蜀城余出守，吴岳尔归思。欢惬更伤此，眷殷殊念兹。扬麾北林径，跂石南涧湄。中作壶觞饯，回添道路悲。数花临磴日，百草覆田时。有美同人意，无为行子辞。酣歌拔劒起，毋是答恩私。
戏藻嘉鱼乐，栖梧见凤飞。类从皆有召，声应乃无违。美价逢时出，奇才选众稀。避堂贻后政，扫第发前几。出曳仙人履，还熏侍女衣。省中何赫奕，庭际满芳菲。吏部端清鉴，丞郎肃紫机。会心歌咏是，廻迹宴言非。北寺邻玄阙，南城写翠微。参差交隐见，髣髴接光辉。宾序尝柔德，刑孚已霁威。巨源林下契，不速自同归。
奕奕轻车至，清晨朝未央。未央在霄极，中路视咸阳。委曲汉京近，周廻秦塞长。日华动泾渭，天翠合岐梁。五丈旌旗色，百层枌橑光。东连归马地，南指鬬鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
恻矣南邻问，冥然东岱幽。里闬宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疎奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。
宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。欢声动寒木，喜气满晴天。那似陈王意，空随乐府篇。
在德何夷险，观风复往还。自能同善闭，中路可无关。
玉关征戍久，空闺人独愁。寒露湿青苔，别来蓬鬓秋。
人坐青楼晚，莺语百花时。愁多人易老，断肠君不知。
北风吹白云，万里渡河汾。心绪逢摇落，秋声不可闻。
息燕归檐静，飞花落院闲。不愁愁自著，谁道忆乡关。
岁穷惟益老，春至却辞家。可惜东园树，无人也作花。
怀印喜将归，窥巢恋且依。自知栖不定，还欲向南飞。
兔子死兰弹，持来挂竹竿。试将明镜照，何异月中看。
车如流水马如龙，仙使高台十二重。天上初移衡汉匹，可怜歌舞夜相从。
桃花灼灼有光辉，无数成蹊点更飞。为见芳林含笑待，遂同温树不言归。
树色参差隐翠微，泉流百尺向空飞。传闻此处投竿住，遂使兹辰扈跸归。
散骑金貂服彩衣，松花水上逐春归。悬知邑里遥相望，事主荣亲代所稀。
飞埃结红雾，游盖飘青云。指如十挺墨，耳似两张匙。丑虽有足，甲不全身。见君无口，知伊少人。
灵沼萦廻邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天关。
帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑波上春云少，祗为从龙直上天。
德阳宫北苑东头，云作高台月作楼。金锤玉蓥千金地，宝杖雕文七宝毬。窦融一家三尚主，梁翼频封万户侯。容色由来荷恩顾，意气平生事侠游。共道用兵如断蔗，俱能走马入长楸。红鬣锦鬃风𫘧骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅走满先筹。薄暮汉宫愉乐罢，还归尧室晓垂旒。
秦王按劒怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。
章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
畴昔承余论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华髪老京师。
五原春色旧来迟，二月垂杨未挂丝。即今河畔冰开日，正是长安花落时。
有意嫌兵部，专心望考功。谁知脚蹭蹬，几落省墙东。
近郭城南山寺深，亭亭奇树出禅林。结根幽壑不知岁，耸干摩天凡几寻。翠色晚将岚气合，月光时有夜猨吟。经行绿叶望成盖，宴坐黄花长满襟。此木尝闻生豫章，今朝独秀在巴乡。凌霜不肯让松柏，作宇由来称栋梁。会待良工时一眄，应归法水作慈航。
猗若清庙，肃肃荧荧。国荐严祀，坤兴淑灵。有几在室，有乐在庭。临兹孝享，百禄惟宁。
阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
遥裔烟屿鸿，双影旦夕同。交翰倚沙月，和鸣弄江风。𦶜若茂芳序，君子从远戎。云生阴海没，花落春潭空。红泪掩促柱，锦衾罗薰笼。自伤琼草绿，讵惜铅粉红。裂帛附双燕，为予向辽东。
读书三十载，驰骛周六经。儒衣干时主，忠策献阙廷。一朝奉休盼，从容厕群英。束身趋建礼，秉笔坐承明。廨署相填噎，僚吏纷纵横。五日休澣时，屠苏绕玉屏。橘花覆北沼，桂树交西荣。树栖两鸳鸯，含春向我鸣。皎洁绮罗艳，便娟丝管清。扰扰天地间，出处各有情。何必岩石下，枯槁闲此生。
颓光无淹晷，逝水有迅流。绿苔纷易歇，红颜不再求。歌笑当及春，无令壮志秋。弱年仕关辅，簃门豁御沟。敷愉东城际，婉娈南陌头。荷花娇绿水，杨叶暖青楼。中有绮罗人，可怜名莫愁。画屏绕金膝，珠帘悬玉钩。纤指调宝琴，泠泠哀且柔。赠君鸳鸯带，因以鹔鹴裘。窗晓吟日坐，闺夕秉烛游。无作北门客，咄咄怀百忧。
女床閟灵鸟，文章世所希。巢君碧梧树，舞君青琐闱。或言凤池乐，抚翼更西飞。凤池环禁林，仙阁霭沈沈。璇题激流日，珠缀緜清阴。郁穆丝言重，荧煌台座深。风张丹戺翮，月弄紫庭音。众彩结不散，孤英跂莫寻。浩歌在西省，经传恣潜心。
闻有独往客，拂衣捐世心。结欣薄枉渚，撰念萦旧林。经亘去崖合，冥緜归壑深。琪树环碧彩，金潭生翠阴。沿洄弄沙榜，诡仄眺明岑。夕闻桂里猿，晓玩松上禽。杂佩蕴孤袖，琼敷缀双襟。我怀沧州想，懿尔白云吟。秉愿理方协，存期迹易寻。兹言庶不负，为报岩中琴。
雪暗穷海云，洒空纷似露。朔风吹故里，宛转玉阶树。孤妾调玉瑟，早寒生锦衿。况君张罗幕，愁坐北庭阴。
大位天下宝，维贤国之镇。殷道微而在，受辛纂颓胤。山鸣鬼又哭，地裂川亦震。媟黩皆佞谀，虔刘尽英隽。孤卿帝叔父，特进贞而顺。玉床逾皜洁，铜柱方歊焮。奉国历三朝，观窍明一瞬。季代猖狂主，蓄怒提白刃。之子弥忠谠，愤然更勇进。抚膺誓陨越，知死故不恡。已矣竟剖心，哲妇亦同殉。骊龙暴双骨，太岳摧孤仞。周发次商郊，冤骸悲莫殣。锋劒剿遗孽，报复一何迅。驻罕歌淑灵，命徒对旅榇。自尔衔幽酷，于嗟流景骏。丘坟被宿莽，坛戺缘飞燐。贞观戒北征，维皇念忠信。荒坟护草木，刻桷吹煨烬。代远恩更崇，身颓名益振。帝词书乐石，国馔罗芳衅。伟哉烈士图，奇英千古徇。
陇嶂萦紫气，金光赫氛氲。美人含遥霭，桃李芳自薰。图高黄鹤羽，宝夺骊龙群。忽惊薤露曲，掩噎东山云。
回也寔夭折，贾生亦脆促。今复哀若人，危光迅风烛。夜台沦清镜，穷尘埋结绿。何以赠下泉，生刍唯一束。
贞寂虑兮淮山幽，怜芳若兮{临/手}中洲。崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠耀飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山埼𥐟兮隈曲，水涓涟兮洞汩。金光延起兮骤兴没，青苔竟兮绿苹歇。绿苹歇兮凋朱颜，美人寂历兮何时闲。君不见可怜桐柏上，丰茸桂树花满山。
玉花珍簟上，金缕画屏开。晓月怜筝柱，春风忆镜台。筝柱春风吹晓月，芳树落花朝暝歇。藁砧刀头未有期，攀条拭泪坐相思。
玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
凤扆怜箫曲，鸾闺念掌珍。羗庭遥筑馆，庙策重和亲。星转银河夕，花移玉树春。圣心凄送远，留跸望征尘。
凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
君恩忽断绝，妾思终未央。巾栉不可见，枕席空余香。窗暗网罗白，阶秋苔藓黄。应门寂已闭，流涕向昭阳。
妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归櫂落花前。
切切夜闺冷，微微孤烛然。玉盘红泪滴，金烬彩光圆。煖手缝轻素，嚬蛾续断弦。相思咽不语，回向锦屏眠。
征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
姬典歌时迈，虞篇记省方。何如黑帝月，玄览白云乡。翠仗萦船岸，明斾应萯阳。风摇花眊彩，雪艳宝戈芒。御陌开函次，离宫夹树行。桂枝笼騕褭，松叶覆堂皇。仙石含珠液，温池孕璧房。涌疑神瀵溢，澄若帝台浆。独沸流常热，潜蒸气转香。青坛环玉甃，红础铄金光。藻曜凝芳洁，葳蕤献淑祥。五龙归宝算，九鳸叶时康。同预华封老，中衢祝圣皇。
夕转清壶漏，晨惊长乐钟。逶迤纶禁客，假寐守铜龙。予亦趋三殿，肩随谒九重。繁珂接曙响，华劒比春容。相问韶光歇，弥怜芳意浓。愿言乘日旰，携手即云峰。
鼎臣休澣隙，方外结遥心。别业青霞境，孤潭碧树林。每驰东墅策，遥弄北溪琴。帝眷纾时豫，台园赏岁阴。移銮明月沼，张组白云岑。御酒瑶觞落，仙坛竹径深。三光悬圣藻，五等冠朝簪。自昔皇恩感，咸言独自今。
特进三公下，台臣百揆先。孝图开寝石，祠主卜牲筵。恩级青纶赐，徂装紫橐悬。绸缪金鼎席，宴饯玉潢川。北斗分征路，东山起赠篇。乐池歌绿藻，梁苑藉红荃。骑转商岩日，旌摇关塞烟。庙堂须鲠议，锦节伫来旋。
戍客戍清波，幽闺幽思多。暗梁闻语燕，夜烛见飞蛾。宝鸭藏脂粉，金屏缀绮罗。裁衣卷纹素，织锦度鸣梭。有使通西极，缄书寄北河。年光只恐尽，征战莫蹉跎。
夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
千钟圣酒御筵披，六出祥英乱绕枝。即此神仙对琼圃，何烦辙迹向瑶池。
晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
凤楼开阖引明光，花酎连添醉益香。欲知帝女薰天贵，金柯玉柱夜成行。
金溪碧水玉潭沙，凫舄翩翩弄日华。鬬鸡香陌行春倦，为摘东园桃李花。
源水丛花无数开，丹跗红萼间青梅。从今结子三千岁，预喜仙游复摘来。
碧淀红涔崿嶂间，淙嵌洑岨洊成湾。琪树琁娟花未落，银芝窋䆛露初还。八风行殿开仙牓，七景飞舆下石关。张茑席云平圃䜩，焜煌金记蕴名山。
日观邻全赵，星临俯旧吴。鬲津开巨浸，稽阜镇名都。紫云浮剑匣，青山孕宝符。封疆恢霸道，问鼎竞雄图。神光包四大，皇威震八区。风烟通地轴，星象正天枢。天枢限南北，地轴殊乡国。辟门通舜宾，比屋封尧德。言谢垂钩隐，来参负鼎职。天子不见知，群公讵相识。未展从东骏，空戢图南翼。时命欲何言，抚膺长叹息。叹息将如何，游人意气多。白雪梁山曲，寒风易水歌。泣魏伤吴起，思赵切廉颇。凄断韩王剑，生死翟公罗。罗悲翟公意，剑负韩王气。骄饵去易论，忌途良可畏。夙昔怀江海，平生混泾渭。千载契风云，一言忘贱贵。去去访林泉，空谷有遗贤。言投爵里刺，来泛野人船。缔交君赠缟，投分我忘筌。成风郢匠斲，流水伯牙弦。牙弦忘道术，漳滨恣闲逸。聊安张蔚庐，讵扫陈蕃室。虚室狎招寻，敬爱混浮沈。一诺黄金信，三复白珪心。霜松贞雅节，月桂朗冲襟。灵台万顷濬，学府九流深。谈玄明毁璧，拾紫陋籝金。鹭涛开碧海，凤彩缀词林。林虚星华映，水澈霞光净。霞水两分红，川源四望通。雾卷天山静，烟销太史空。鸟声流向薄，蝶影乱芳丛。柳阴低椠水，荷气上薰风。风月芳菲节，物华纷可悦。将欢促席赏，遽尔又归别。积水带吴门，通波连禹穴。赠言虽欲尽，机心庶应绝。潘岳本自闲，梁鸿不因热。一瓢欣狎道，三月聊栖拙。栖拙隐金华，狎道访仙查。放旷愚公谷，消散野人家。一顷南山豆，五色东陵瓜。野衣裁薜叶，山酒酌藤花。白云离望远，青谿隐路赊。傥忆幽岩桂，犹冀折疎麻。
井络双源濬，浔阳九派长。沦波通地穴，输委下归塘。别岛笼朝蜃，连洲拥夕涨。韫珠澄积润，让璧动浮光。浮光凝折水，积润疎圆沚。玉轮涵地开，剑阁连星起。风烟标迥秀，英灵信多美。怀德践遗芳，端操慙谋己。谋己谬观光，牵迹强凄惶。揆拙迷三省，劳生昧两忘。弹随空被笑，献楚自多伤。一朝殊默语，千里易炎凉。炎凉几迁贸，川陆疲臻凑。积水架吴涛，连山横楚岫。风月虽殊昔，星河犹是旧。姑苏望南浦，邯郸通北走。北走平生亲，南浦别离津。潇湘一超忽，洞庭多苦辛。秋江无绿芷，寒汀有白苹。采之将何遗，故人漳水滨。漳滨已辽远，江潭未旋返。为听短歌行，当想长洲苑。露金熏菊岸，风佩摇兰坂。蝉鸣稻叶秋，雁起芦花晚。晚秋云日明，亭臯风雾清。独负平生气，重牵摇落情。占星非聚德，梦月讵悬名。寂寥伤楚奏，凄断泣秦声。秦声怀旧里，楚奏悲无已。郢路少知音，丛台富奇士。温辉凌爱日，壮气惊寒水。一顾重风云，三冬足文史。文史盛纷纶，京洛多风尘。犹轻五车富，未重一囊贫。李仙非易托，苏鬼尚难因。不惜劳歌尽，谁为听阳春。
转蓬劳远役，披薜下田家。山形类九折，水势急三巴。悬梁接断岸，涩路拥崩查。雾岩沦晓魄，风溆涨寒沙。心迹一朝舛，关山万里赊。龙章徒表越，闽俗本殊华。旅行悲泛梗，离赠折疎麻。唯有寒潭菊，独似故园花。
层岩远接天，绝岭上栖烟。松低轻盖偃，藤细弱丝悬。石明如挂镜，苔分似列钱。
陕西开胜壤，召南分沃畴。列树巢维鹊，平渚下雎鸠。憩棠疑勿剪，曳葛似攀樛。至今王化美，非独在隆周。
旅思眇难裁，冲飙恨易哀。旷望洛川晚，飘飖瑞雪来。积彩明书幌，流韵绕琴台。色夺迎仙羽，花避犯霜梅。谢庭赏方逸，袁扉掩未开。高人傥有访，兴尽讵须回。
揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯余西向笑，暂似当长安。
闲庭落景尽，疎帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
薄宦三河道，自负十余年。不应惊若厉，秪为直如弦。坐历山川险，吁嗟陵谷迁。长吟空抱膝，短翮讵冲天。魂归沧海上，望断白云前。钓名劳拾紫，隐迹自谈玄。不学多能圣，徒思鸿宝仙。斯志良难已，此道岂徒然。嗟为刀笔吏，耻从绳墨牵。岐路情虽狎，人伦地本偏。长揖谢时事，独往访林泉。寄言二三子，生死不来旋。
三十二余罢，鬓是潘安仁。四十九仍入，年非朱买臣。纵横愁系越，坎𡒄倦游秦。出笼穷短翮，委辙涸枯鳞。穷经不霑用，弹铗欲谁申。天子未驱策，岁月几沈沦。轻生长慷慨，效死独殷勤。徒歌易水客，空老渭川人。一得视边塞，万里何苦辛。剑匣胡霜影，弓开汉月轮。金刀动秋色，铁骑想风尘。为国坚诚款，捐躯忘贱贫。勒功思比宪，决略暗欺陈。若不犯霜雪，虚掷玉京春。
酌桂陶芳夜，披薜啸幽人。雅琴驯鲁雉，清歌落范尘。宿云低迥盖，残月上虚轮。幸此承恩洽，聊当故乡春。
西鄂该通理，南阳擅德音。玉巵浮藻丽，铜浑积思深。忽怀今日昔，非复昔时今。日落丰碑暗，风来古木吟。惟叹穷泉下，终郁羡鱼心。
君不见封狐雄虺自成群，冯深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴登剑阁。阁道岧嶤起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川原绕毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。沧江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水。天雅望转积，地际行无已。徒觉炎凉节物非，不知关山千万里。弃置勿重陈，征行多苦辛。且悦清笳杨柳曲，讵忆芳园桃李人。绛节朱旗分白羽，丹心白刃酬明主。但令一被君王知，谁惮三边征战苦。行路难，几千端。无复归云凭短翰，空余望日想长安。
君不见玉关尘色暗边庭，铜鞮杂虏寇长城。天子按剑征余勇，将军受脤事横行。七德龙韬开玉帐，千里鼍鼓垒金钲。阴山苦雾埋高垒，交河孤月照连营。连营去去无穷极，拥斾遥遥过绝国。阵云朝结晦天山，寒沙夕涨迷疎勒。龙鳞水上开鱼贯，马首山前振雕翼。长驱万里詟祈连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，行路难，誓令氛祲静臯兰。但使封侯龙頟贵，讵随中妇凤楼寒。
山河千里国，城阙九重门。不覩皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿嵚岑对玉楼，椒房窈窕连金屋。三条九陌丽城隈，万户千门平旦开。复道斜通𫛛鹊观，交衢直指凤皇台。剑履南宫入，簪缨北阙来。声名冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸抗平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绣柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将䜩喜，陈遵投辖正留宾。赵李经过密，萧朱交结亲。丹凤朱城白日暮，青牛绀幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双凤入，罗敷使君千骑归。同心结缕带，连理织成衣。春朝桂尊尊百味，秋夜兰灯灯九微。翠幌珠帘不独映，清歌宝瑟自相依。且论三万六千是，宁知四十九年非。古来荣利若浮云，人生倚伏信难分。始见田窦相移夺，俄闻衞霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在？春去春来苦自驰，争名争利徒尔为。久留郎署终难遇，空扫相门谁见知。当时一旦擅豪华，自言千载长骄奢。倏忽抟风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。已矣哉，归去来。马卿辞蜀多文藻，扬雄仕汉乏良媒。三冬自矜诚足用，十年不调几邅回。汲黯薪逾积，孙弘阁未开。谁惜长沙傅，独负洛阳才。
少年重英侠，弱岁贱衣冠。既托寰中赏，方承膝下欢。遨游灞水曲，风月洛城端。且知无玉馔，谁肯逐金丸。金丸玉馔盛繁华，自言轻侮季伦家。五霸争驰千里马，三条竞骛七香车。掩映飞轩乘落照，参差步障引朝霞。池中旧水如悬镜，屋里新妆不让花。意气风云倏如昨，岁月春秋屡回薄。上苑频经柳絮飞，中园几见梅花落。当时门客今何在？畴昔交朋已疎索。莫教憔悴损容仪，会得高秋云雾廓。淹留坐帝乡，无事积炎凉。一朝披短褐，六载奉长廊。赋文慙昔马，执戟叹前扬。挥戈出武帐，荷笔入文昌。文昌隐隐皇城里，由来奕奕多才子。潘陆词锋骆驿飞，张曹翰苑纵横起。卿相未曾识，王侯宁见拟。垂钓甘成白首翁，负薪何处逢知己？判将运命赋穷通，从来奇舛任西东。不应永弃同刍狗，且复飘飖类转蓬。容鬓年年异，春华岁岁同。荣观未尽礼，徇主欲申功。脂车秣马辞乡国，萦辔西南使邛僰。玉垒铜梁不易攀，地角天涯眇难测。莺啭蝉吟有悲望，鸿来雁度无音息。阳关积雾万里昏，剑阁连山千种色。蜀路何悠悠，岷峰阻且修。回肠随九折，迸泪连双流。寒光千里暮，露气二江秋。长途看束马，平水且沈牛。华阳旧地标神制，石镜蛾眉真秀丽。诸葛才雄已号龙，公孙跃马轻称帝。五丁卓荦多奇力，四士英灵富文艺。云气横开八阵形，桥形遥分七星势。川平烟雾开，游戏锦城隈。墉高龟望出，水净雁文回。寻姝入酒肆，访客上琴台。不识金貂重，偏惜玉山颓。他乡冉冉消年月，帝里沈沈限城阙。不见猿声助客啼，唯闻旅思将花发。我家迢递关山里，关山迢递不可越。故园梅柳尚余春，来时勿使芳菲歇。解鞅欲言归，执袂怆多违。北梁俱握手，南浦共沾衣。别情伤去盖，离念惜徂辉。知音何所托，木落雁南飞。回来望平陆，春来酒应熟。相将菌阁卧青溪，且用藤杯泛黄菊。十年不调为贫贱，百日屡迁随倚伏。祗为须求负郭田，使我再干州县禄。百年郁郁少腾迁，万里遥遥入镜川。涘江拂潮冲白日，淮海长波接远天。丛竹凝朝露，孤山起暝烟。赖有边城月，常伴客旌悬。东南美箭称吴会，名都隐轸三江外。涂山执玉应昌期，曲水开襟重文会。仙镝流音鸣鹤岭，宝剑分辉落蛟濑。未看白马对芦刍，且觉浮云似车盖。江南节序多，文酒屡经过。共踏春江曲，俱唱采菱歌。舟移疑入镜，棹举若乘波。风光无限极，归檝碍池荷。眺听烟霞正流眄，即从王事归舻转。芝田花月屡裴回，金谷佳期重游衍。登高北望嗤梁叟，凭轼西征想潘掾。峰开华岳耸疑莲，水激龙门急如箭。人事谢光阴，俄遭霜露侵。偷存七尺影，分没九泉深。穷途行泣玉，愤路未藏金。茹荼空有叹，怀橘独伤心。年来岁去成销铄，怀抱心期渐寥落。挂冠裂冕已辞荣，南亩东臯事耕凿。宾阶客院常疏散，蓬径柴扉终寂寞。自有林泉堪隐栖，何必山中事丘壑。我住青门外，家临素浐滨。遥瞻丹凤阙，斜望黑龙津。荒衢通猎骑，穷巷抵樵轮。时有桃源客，来访竹林人。昨夜琴声奏悲调，旭旦含颦不成笑。果乘骢马发嚣书，复道郎官禀纶诰。冶长非罪曾缧絏，长孺然灰也经溺。高门有阅不图封，峻笔无闻歛敷妙。适离京兆谤，还从御史弹。炎威资夏景，平曲况秋翰。画地终难入，书空自不安。吹毛未可待，摇尾且求餐。丈夫坎𡒄多愁疾，契阔迍邅尽今日。慎罚宁凭两造辞，严科直挂三章律。邹衍衔悲系燕狱，李斯抱怨拘秦桎。不应白发顿成丝，直为黄沙暗如漆。紫禁终难呌，朱门不易排。惊魂闻叶落，危魄逐轮埋。霜威遥有厉，雪[枉]遂无阶。含冤欲谁道，饮气独居怀。忽闻驿使发关东，传道天波万里通。涸鳞去辙还游海，幽禽释网便翔空。舜泽尧曦方有极，谗言巧佞傥无穷。谁能跼迹依三辅，会就商山访四翁。
迢迢芊路望芝田，眇眇函关恨蜀川。归云已落涪江外，还雁应过洛水瀍。洛水傍连帝城侧，帝宅层甍垂凤翼。铜驼路上柳千条，金谷园中花几色。柳叶园花处处新，洛阳桃李应芳春。妾向双流窥石镜，君住三川守玉人。此时离别那堪道，此日空床对芳沼。芳沼徒游比目鱼，幽径还生拔心艸。流风回雪傥便娟，骥子鱼文实可怜。掷果河阳君有分，货酒成都妾亦然。莫言贫贱无人重，莫言富贵应须种。绿珠犹得石崇怜，飞燕曾经汉皇宠。良人何处醉纵横？直如循默守空名。倒提新缣成慊慊，翻将故剑作平平。离前吉梦成兰兆，别后啼痕上竹生。别日分明相约束，已取宜家成诫勖。当时拟弄掌中珠，岂谓先摧庭际玉。悲鸣五里无人问，肠断三声谁为续。思君欲上望夫台，端居懒听将雏曲。沈沈落日向山低，檐前归燕竝头栖。抱膝当窗看夕兔，侧耳空房听晓鸡。舞蝶临阶秪自舞，啼鸟逢人亦助啼。独坐伤孤枕，春来悲更甚。峨眉山上月如眉，濯锦江中霞似锦。锦字回文欲赠君，剑壁层峰自纠纷。平江淼淼分清浦，长路悠悠间白云。也知京洛多佳丽，也知山岫遥亏蔽。无那短封即疎索，不在长情守期契。传闻织女对牵牛，相望重河隔浅流。谁分迢迢经两岁，谁能脉脉待三秋。情知唾井终无理，情知覆水也难收。不复下山能借问，更向卢家字莫愁。
玄都五府风尘绝，碧海三山波浪深。桃实千年非易待，桑田一变已难寻。别有仙居对三市，金阙银宫相向起。台前镜影伴仙娥，楼上箫声随凤史。凤楼迢递绝尘埃，莺时物色正裴回。灵芝紫检参差长，仙桂丹花重叠开。双童绰约时游陟，三鸟联翩报消息。尽言真侣出遨游，传道风光无限极。轻花委砌惹裾香，残月窥窗觇幌色。个时无数倂妖妍，个里无穷总可怜。别有众中称黜帝，天上人间少流例。洛滨仙驾启遥源，淮浦灵津符远筮。自言少小慕幽玄，只言容易得神仙。珮中邀勒经时序，箫里寻思复几年。寻思许事真情变，二人容华识少选。漫道烧丹止七飞，空传化石曾三转。寄语天上弄机人，寄语河边值查客。乍可悤悤共百年，谁使遥遥期七夕。想知人意自相寻，果得深心共一心。一心一意无穷已，投漆投胶非足拟。只将羞涩当风流，持此相怜保终始。相怜相念倍相亲，一生一代一双人。不把丹心比玄石，惟将浊水况清尘。只言柱下留期信，好欲将心学松蕣。不能京兆画峨眉，翻向成都骋驺引。青牛紫气度灵关，尺素赩鳞去不还。连苔上砌无穷绿，修竹临坛几处斑。此时空床难独守，此日别离那可久。梅花如雪柳如丝，年去年来不自持。初言别在寒偏在，何悟春来春更思。春时物色无端绪，双枕孤眠谁分许。分念娇莺一种啼，生憎燕子千般语。朝云旭日照青楼，迟晖丽色满皇州。落花泛泛浮灵沼，垂柳长长拂御沟。御沟大道多奇赏，侠客妖容递来往。宝骑连花铁作钱，香轮骛水珠为网。香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。许辈多情偏送款，为问春花几时满。千回鸟信说众诸，百过莺啼说长短。长短众诸判不寻，千回百过浪关心。何曾举意西邻玉，未肯留情南陌金。南陌西邻咸自保，还辔归期须及早。为想三春狭斜路，莫辞九折邛关道。假令白里似长安，须使青牛学剑端。苹风入驭来应易，竹杖成龙去不难。龙飙去去无消息，鸾镜朝朝减容色。君心不记下山人，妾欲空期上林翼。上林三月鸿欲稀，华表千年鹤未归。不分淹留桑路待，秪应直取桂轮飞。
平生一顾重，意气溢三军。埜日分戈影，天星合剑文。弓弦抱汉月，马足践胡尘。不求生入塞，唯当死报君。
歛容辞豹尾，缄恨度龙鳞。金钿明汉月，玉筯染胡尘。古镜菱花暗，愁眉柳叶颦。唯有清笳曲，时闻芳树春。
碧落澄秋景，玄门启曙关。人疑列御至，客似令威还。羽盖徒欣仰，云车未可攀。衹应倾玉醴，时许寄颓颜。
捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。
睠然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。
归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
游人自衞返，背客隔淮来。倾盖金兰合，忘筌玉叶开。繁花明日柳，疎蕊落风梅。将期重交态，时慰不然灰。
闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
闻君招隐地，髣髴武陵春。缉芰知还楚，披榛似避秦。崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。芳杜湘君曲，幽兰楚客词。山中有春草，长似寄相思。
青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
边烽警榆塞，侠客度桑干。柳叶开银镝，桃花照玉鞍。满月临弓影，连星入剑端。不学燕丹客，空歌易水寒。
星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。
我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。
挂瓢余隐舜，负鼎尔干汤。竹叶离罇满，桃花别路长。低河耿秋色，落月抱寒光。素书如可嗣，幽谷𥩟宾行。
通庄抵旧里，沟水泣新知。断云飘易滞，连露积难披。素风啼迥堞，惊月绕疎枝。无力励短翰，轻举送长离。
振衣游紫府，飞盖背青田。虚心恒警露，孤影尚凌烟。离歌凄妙曲，别操绕繁弦。在阴如可和，轻响会闻天。
寂寥心事晚，摇落岁时秋。共此伤年髪，相看惜去留。当歌应破涕，哀命返穷愁。别后能相忆，东陵有故侯。
芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疎红。别后相思曲，凄断入琴风。
灵峰标胜境，神府枕通川。玉殿斜连汉，金堂迥架烟。断风疎晚竹，流水切危弦。别有青门外，空怀玄圃仙。
返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯余松桂心。
展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾慙非梦鸟，滥此厕雕虫。
千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。
二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
幸遇清明节，欣逢旧练人。刻花争脸态，写月竞眉新。晕罢空余月，诗成倂道春。谁知怀玉者，含响未吟晨。
美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲騐离襟切，岐路在他乡。
独坐怀明发，长谣苦未安。自应迷北叟，谁肯问南冠。生死交情异，殷忧岁序阑。空余朝夕鸟，相伴夜啼寒。
开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。
一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
千里年光静，四望春云生。椠日祥光举，疎云瑞叶轻。盖阴笼迥树，阵影抱危城。非将吴会远，飘荡帝乡情。
西陆蝉声唱，南冠客思侵。那堪玄鬓影，来对白头吟。露重飞难进，风多响易沈。无人信高洁，谁为表予心。
列名通地纪，疎派合天津。波随月色净，态逐桃花春。照霞如隐石，映柳似沈鳞。终当挹上善，属意澹交人。
唼藻沧江远，衔卢紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。
龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沈钱。无复中山赏，空吟吴会篇。
洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
紫陌炎氛歇，青苹晚吹浮。乱竹摇疎影，萦池织细流。飘香曳舞袖，带粉泛妆楼。不分君恩绝，纨扇曲中秋。
南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。
九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疎影断，寒林夕吹寒。
玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。
云披玉绳净，月满镜轮圆。裛露珠晖冷，凌霜桂影寒。漏彩含疎薄，浮光漾急澜。西园徒自赏，南飞终未安。
贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，凄断送归情。
玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜余光。
擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
联翩辞海曲，遥曳指江干。阵去金河冷，书归玉塞寒。带月凌空易，迷烟逗浦难。何当同顾影，刷羽泛清澜。
可叹浮生促，吁嗟此路难。丘陵一起恨，言笑几时懽。萧索郊埏晚，荒凉井径寒。谁当门下客，独见有任安。
蒿里谁家地，松门何代丘。百年三万日，一别几千秋。返照寒无影，穷泉冻不流。
昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。
一旦先朝菌，千秋掩夜台。青乌新兆去，白马故人来。草露当春泣，松风向暮哀。宁知荒垅外，吊鹤自裴徊。
忽见泉台路，犹疑水镜悬。何如开白日，非复覩青天。华表迎千岁，幽扃送百年。独嗟流水引，长掩伯牙弦。
百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。
恻怆恒山羽，留连棣萼篇。佳城非旧日，京兆即新阡。城郭三千岁，丘陵几万年。唯余松柏垅，朝夕起寒烟。
短歌三献曲，长夜九泉台。此室玄扃掩，何年白日开。荒郊疎古木，寒隧积陈荄。独此伤心地，松声薄暮来。
征帆恣远寻，逶迤过称心。凝滞蘅𦶜岸，沿洄樝柚林。穿溆不厌曲，舣潭惟爱深。为乐凡几许，听取舟中琴。
共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。
写月涂黄罢，凌波拾翠通。镜花摇芰日，衣麝入荷风。叶密舟难荡，莲疎浦易空。凤媒羞自托，鸳翼恨难穷。秋帐灯华翠，倡楼粉色红。相思无别曲，倂在棹歌中。
薄游倦千里，劳生负百年。未能槎上汉，讵肯剑游燕。白云照春海，青山横曙天。江涛让双璧，渭水掷三钱。坐惜风光晚，长歌独块然。
旅客春心断，边城夜望高。野楼疑海气，白鹭似江涛。结绶疲三入，承冠泣二毛。将飞怜弱羽，欲济乏轻舠。赖有阳春曲，穷愁且代劳。
传闻叶县履，飞向洛阳城。驰道临层掖，津门对小平。霞残疑制锦，云度似飘缨。藻掞潘江澈，尘虚范甑清。讵怜冲斗气，犹向匣中鸣。
幽寻极幽壑，春望陟春台。云光栖断树，灵影入仙杯。古藤依格上，野径约山隈。落蘂飜风去，流莺满树来。兴阑荀御动，归路起浮埃。
故人无与晤，安步陟山椒。野静连云卷，川明断雾销。灵岩闻晓籁，洞浦涨秋潮。三江归望断，千里故乡遥。劳歌徒自奏，客魂谁为招。
千里寻归路，一苇乱平源。通波连马颊，迸水急龙门。照日荣光净，惊风瑞浪翻。棹唱临风断，樵讴入听喧。岸迥秋霞落，潭深夕雾繁。谁堪逝川上，日暮不归魂。
金陵一超忽，玉烛几还周。露积吴台草，风入郢门楸。林虚宿断雾，磴险挂悬流。拾青非汉策，化缁类秦裘。牵迹犹多蹇，劳生未寡尤。独此他乡梦，空山明月秋。
忽上天山路，依然想物华。云疑上苑叶，雪似御沟花。行叹戎麾远，坐怜衣带赊。交河浮绝塞，弱水浸流沙。旅思徒漂梗，归期未及瓜。宁知心断绝，夜夜泣胡笳。
二庭归望断，万里客心愁。山路犹南属，河源自北流。晚风连朔气，新月照边秋。灶火通军壁，烽烟上戍楼。龙庭但苦战，燕颔会封侯。莫作兰山下，空令汉国羞。
长啸三春晚，端居百虑盈。未安胡蝶梦，遽切鲁禽情。别岛连寰海，离魂断戍城。流星疑伴使，低月似依营。怀禄宁期达，牵时匪狥名。艰虞行已远，时迹自相惊。
征夫怀远路，夙驾上危峦。薄烟横绝𪩘，轻冻澁回湍。野雾连空暗，山风入曙寒。帝城临灞涘，禹穴枕江干。橘性行应化，蓬心去不安。独掩穷途泪，长歌行路难。
九秋凉风肃，千里月华开。圆光随露湛，碎影逐波来。似霜明玉砌，如镜写珠胎。晚色依关近，边声杂吹哀。离居分照耀，怨绪共裴徊。自绕南飞羽，空忝北堂才。
日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。
意气坐相亲，关河别故人。客似秦川上，歌疑易水滨。塞荒行辨玉，台远尚名轮。泄井怀边将，寻源重汉臣。上苑梅花早，御沟杨柳新。只应持此曲，别作边城春。
鸟旟陪访道，鹫岭狎栖真。四禅明静业，三空广胜因。祥河疎叠涧，慧日皎重轮。叶暗龙宫密，花明鹿苑春。雕谈筌奥旨，妙辩漱玄津。雅曲终难和，徒自奏巴人。
伏枕忧思深，拥膝独长吟。烹鲤无尺素，筌鱼劳寸心。疎麻空有折，芳桂湛无斟。广庭含夕气，闲宇澹虚阴。织虫垂夜砌，惊鸟栖暝林。驩娱百年促，羁病一生侵。讵堪孤月夜，流水入鸣琴。
故乡眇千里，离忧积万端。鹑服长悲碎，蜗庐未卜安。富钩徒有想，贫铗为谁弹。柳秋风叶脆，荷晓露文团。晚金丛岸菊，余佩下幽兰。伐木伤心易，维桑归去难。独有孤明月，时照客庭寒。
蓬转俱行役，瓜时独未还。魂迷金阙路，望断玉门关。献凯多慙霍，论封几谢班。风尘催白首，岁月损红颜。落雁低秋塞，惊凫起暝湾。胡霜如剑锷，汉月似刀环。别后边庭树，相思几度攀。
乘马陟层阜，回首睇山川。攒峰衔宿雾，叠𪩘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。
四运移阴律，三翼泛阳侯。荷香销晚夏，菊气入新秋。夜乌喧粉堞，宿雁下芦洲。海雾笼边徼，江风绕戍楼。转蓬惊别渚，徙橘怆离忧。魂飞灞陵岸，泪尽洞庭流。振影希鸿陆，逃名谢蚁丘。还嗟帝乡远，空望白云浮。
昔负千寻质，高临九仞峰。真心凌晚桂，劲节掩寒松。忽值风飙折，坐为波浪冲。摧残空有恨，拥肿遂无庸。渤海三千里，泥沙几万重。似舟飘不定，如梗泛何从。仙客终难托，良工岂易逢。徒怀万乘器，谁为一先容。
三秋倦行役，千里泛归潮。通波竹箭水，轻舸木兰桡。金隄连曲岸，贝阙影浮桥。水净千年近，星飞五老遥。叠花开宿浪，浮叶下凉飙。浦荷疎晚菂，津柳渍寒条。恓惶劳梗泛，凄断倦蓬飘。仙槎不可托，河上独长谣。
养蒙分四渎，习坎奠三荆。徙帝留余地，封王表旧城。岸昏涵蜃气，潮满应鸡声。洲迥连沙静，川虚积溜明。一朝从捧檄，千里倦悬旌。背流桐柏远，逗浦木兰轻。小山迷隐路，大块切劳生。唯有贞心在，独映寒潭清。
紫塞流沙北，黄图灞水东。一朝辞俎豆，万里逐沙蓬。候月恒持满，寻源屡凿空。野昏边气合，烽迥戍烟通。膂力风尘倦，疆场岁月穷。河流控积石，山路远崆峒。壮志凌苍兕，精诚贯白虹。君恩如可报，龙剑有雌雄。
虏地寒胶折，边城夜柝闻。兵符关帝阙，天策动将军。塞静胡笳彻，沙明楚练分。风旗翻翼影，霜剑转龙文。白羽摇如月，青山断若云。烟疎疑卷幔，尘灭似销氛。投笔怀班业，临戎想顾勋。还应雪汉耻，持此报明君。
旧国千年尽，荒城四望通。云浮非隐帝，日举类游童。绮琴朝化洽，祥石夜论空。马去遥奔郑，蛇分近带丰。池文敛束水，竹影漏寒丛。园兔承行月，川禽避断风。故宋诚难定，从梁事未工。唯当过周客，独愧吴台空。
汉地行逾远，燕山去不穷。城荒犹筑怨，碣毁尚铭功。古戍烟尘满，边庭人事空。夜关明陇月，秋塞急胡风。倚伏良难定，荣枯岂易通。旅魂劳泛梗，离恨断征蓬。苏武封犹薄，崔骃宦不工。惟余北叟意，欲寄南飞鸿。
洛川真气上，重泉惠政融。含章光后烈，继武嗣前雄。与善良难验，生涯忽易穷。翔凫犹化履，狎雉尚驯童。钱满荒阶绿，尘浮虚帐红。夏余将宿草，秋近未惊蓬。烟晦泉门闭，日尽夜台空。谁堪孤陇外，独听白杨风。
化城分鸟堞，香阁俯龙川。复栋侵黄道，重檐架紫烟。铭书非晋代，壁画是梁年。霸略今何在，王宫尚岿然。二帝曾游圣，三卿是偶贤。因兹游胜侣，超彼托良缘。我出有为界，君登非想天。悠悠青旷里，荡荡白云前。今日经行处，曲音号盖烟。
霍第疏天府，潘园近帝台。调弦三妇至，置驿五侯来。尚想欢娱洽，吁嗟岁月催。金坛分上将，玉帐引瓌材。决胜鲸波静，腾谋鸟谷开。白云淮水外，紫陌灞陵隈。节变惊衰柳，笳繁思落梅。调神和玉烛，掞藻握珠胎。怅矣欣怀土，居然欲死灰。还因承雅曲，暂喜跃沈鳃。
彭山折坂外，井络少城隈。地是三巴俗，人非百里材。畏途君怅望，岐路我裴徊。心赏风烟隔，容华岁月催。遥遥分凤野，去去转龙媒。遗锦非前邑，鸣琴即旧台。剑门千仞起，石路五丁开。海客乘槎渡，仙童驭竹回。魂将离鹤远，思逐断猿哀。唯有双凫舄，飞去复飞来。
少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未懽。十步庭芳敛，三秋陇月团。槐疎非尽意，松晚夜凌寒。悲调弦中急，穷愁醉里宽。莫将流水引，空向俗人弹。
年华开早律，霁色荡芳晨。城阙千门晓，山河四望春。御沟通太液，戚里对平津。宝瑟调中妇，金罍引上宾。剧谈推曼倩，惊坐揖陈遵。意气一言合，风期万里亲。自惟安直道，守拙忌因人。谈器非先木，图荣异后薪。揶揄慙路鬼，憔悴切波臣。玄草终疲汉，乌裘几滞秦。生涯无岁月，岐路有风尘。还嗟太行道，处处白头新。
维舟背楚服，振策下吴畿。盛德弘三让，雄图枕九围。黄池通霸迹，赤壁畅戎威。文物俄迁谢，英灵有盛衰。行叹鸱夷没，遽惜湛卢飞。地古烟尘暗，年深馆宇稀。山川四望是，人事一朝非。悬剑空留信，亡珠尚识机。郑风遥可托，关月眇难依。西北云逾滞，东南气转微。徒怀伯通隐，多谢买臣归。唯有荒台露，薄暮湿征衣。
促驾逾三水，长驱望五原。天阶分斗极，地理接楼烦。溪月明关陇，戎云聚塞垣。山川殊物候，风壤异凉喧。戍古秋尘合，沙寒宿雾繁。昔余迷学步，投迹忝词源。兰渚浮延阁，蓬山款禁园。彯缨陪绂冕，载笔偶玙璠。汲冢宁详蠹，秦牢讵辨冤。一朝从篚服，千里骛轻轩。乡梦随魂断，边声入听喧。南图终铩翮，北上遽催辕。吊影慙连茹，浮生倦触藩。数奇何以托，桃李自无言。
昔岁逢杨意，观光贵楚材。穴疑丹凤起，场似白驹来。一命沦骄饵，三缄慎祸胎。不言劳倚伏，忽此遘邅回。骢马刑章峻，苍鹰狱吏猜。绝缣非易辨，疑璧果难裁。揆画慙周道，端忧滞夏台。生涯一灭裂，岐路几裴徊。青陆春芳动，黄沙旅思催。圆扉长寂寂，疎网尚恢恢。入穽先摇尾，迷津正曝腮。覆盆徒望日，蛰户未经雷。霜歇兰犹败，风多木屡摧。地幽蚕室闭，门静雀罗开。自悯秦冤痛，谁怜楚奏哀。汉阳穷鸟客，梁甫卧龙才。有气还冲斗，无时会凿坏。莫言韩长孺，长作不然灰。
扰扰风尘地，遑遑名利途。盈虚一易舛，心迹两难俱。弱龄小山志，宁期大丈夫。九微光贲玉，千仞忽弹珠。棘寺游三礼，蓬山簉八儒。怀铅慙后进，投笔愿前驱。北走非通赵，西之似化胡。锦车朝促候，刁斗夜传呼。战士青丝络，将军黄石符。连星入宝剑，半月上雕弧。拜井开疎勒，鸣桴动密须。戎机习短蔗，祆祲静长榆。季月炎初尽，边亭草早枯。层阴笼古木，穷色变寒芜。海鹤声嘹唳，城乌尾毕逋。葭繁秋色引，桂满夕轮虚。行役风霜久，乡园梦想孤。灞池遥夏国，秦海望阳纡。沙塞三千里，京城十二衢。杨沟连凤阙，槐路拟鸿都。璧殿规宸象，金堤法斗枢。云浮西北盖，月照东南隅。宝帐垂连理，银床转辘轳。广筵留上客，丰馔引中厨。漏缓金徒箭，娇繁玉女壶。秋涛飞喻马，秋水泛仙舻。意气风云合，言忘道术趋。共矜名已泰，讵肯沫相濡。有志慙雕朽，无庸类散樗。关山暂超忽，形影叹艰虞。结网空知羡，图荣岂自诬。忘情同塞马，比德类宛驹。陇阪肝肠绝，阳关亭候迂。迷魂惊落雁，离恨断飞凫。春去荣华尽，年来岁月芜。边愁伤郢调，乡思绕吴歈。河气通中国，山途限外区。相思若可寄，冰泮有衔芦。
城上风威冷，江中水气寒。戎衣何日定，歌舞入长安。
此地别燕丹，壮士髪冲冠。昔时人已没，今日水犹寒。
写月无芳桂，照日有花菱。不持光谢水，翻将影学冰。
禀质非贪热，焦心岂惮熬。终知不自润，何处用脂膏。
凌波起罗袜，含风染素衣。别有知音调，闻歌应自飞。
忌满光先缺，乘昏影暂流。既能明似镜，何用曲如钩。
寒更承夜永，凉夕向秋澄。离心何以赠，自有玉壶冰。
东西吴蜀关山远，鱼来雁去两难闻。莫怪常有千行泪，只为阳台一片云。
鹅，鹅，鹅，曲项向天歌。白毛浮绿水，红掌拨清波。
此地岩壑数千重，吾君驾鹤□乘龙。掩暎叶光含翡翠，参差石影带芙蓉。白日将移冲叠𪩘，玄云欲度碍高峰。对酒鸣琴追野趣，时闻清吹入长松。
白鹤乘空何处来？青田紫盖本相依。缑山七月虽长去，辽水千年会忆归。缑山杳杳翔寥廓，辽水累累叹城郭。经随羽客步丹丘，曾逐仙人游碧落。迢迢碧落断氛埃，霞堂云阁几重开。欲寻东海黄金灶，仍向西山白玉台。九臯独唳方清切，五里惊群俄断绝。月下分行似度云，风前飏影疑回雪。风前月下路漫漫，水宿云翔去几般。宛转能倾吴国市，裴回巧拂汉皇坛。琴中作曲从来易，鼓里传声有甚难。夜夜恒飞银汉曲，朝朝常饮玉池澜。别有闻箫出紫烟，还如化履上青天。霜毛忽控三神下，玉羽俄看二客旋。燕雀终迷横海志，蜉蝣岂识在阴年。莫言一举轻千里，为与三山送九仙。
登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
彼木生何代，为槎复几年。欲乘银汉曲，先泛玉池边。拥溜根横岸，沈波影倒悬。无劳问蜀客，此处即高天。
年光开碧沼，云色歛青谿。冻解鱼方戏，风暄鸟欲啼。岩泉飞野鹤，石镜舞山鸡。柳发龙鳞出，松新麈尾齐。九韶从此验，三月定应迷。
岩居多水石，野宅满风烟。本谓开三径，俄欣降九天。穿林移步辇，拂岸转行旃。凤竹初垂箨，龟河未吐莲。愿持山作寿，恒用劫为年。
凤架临香地，龙舆上翠微。星宫含雨气，月殿抱春辉。碧涧长虹下，雕梁早燕归。云疑浮宝盖，石似拂天衣。露草侵阶长，风花遶席飞。日斜宸赏洽，清吹入重闱。
妙域三时殿，香岩七宝宫。金绳先界道，玉柄即谈空。喻筏知何极，传灯竟不穷。弥天高义远，初地胜因通。理诣归一处，心行不二中。有无双惑遣，真俗两缘同。摘叶疑焚翠，投花若散红。网珠遥映日，檐铎近吟风。定沼寒光素，禅枝暝色葱。愿随方便力，长冀释尘笼。
云螭非易匹，月驷本难俦。
六龙骧首晓骎骎，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。
侠客重恩光，骏马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕褭青丝骑，娉婷红粉妆。一春莺度曲，八月雁成行。谁堪坐秋思，罗袖拂空床。
平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
云车遥裔三珠树，帐殿交阴八桂丛。磵险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
少年不识事，落魄游韩魏。珠轩流水车，玉勒浮云骑。纵横意不一，然诺心无二。白璧赠穰苴，黄金奉毛遂。妙舞飘龙管，清歌吟凤吹。三春小苑游，千日中山醉。直言身可沈，谁论名与利。依倚孟尝君，自知能市义。
淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
玉洞幽寻更是天，朱霞绿景镇韶年。飞花借借迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
朔风扣群木，严霜凋百草。借问月中人，安得长不老。
星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有余名，今日百兽先来舞。钩陈周衞俨旌旄，钟镈陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝彩络带金羁。随歌鼓而电惊，逐丸劒而飙驰。态聚𨄳还急，骄凝骤不移。光敌白日下，气拥绿烟垂。婉转盘跚殊未已，悬空步骤红尘起。惊凫翔鹭不堪俦，矫凤回鸾那足拟。蘅垂桂褭香氛氲，长鸣汗血尽浮云。不辞辛苦来东道，祗为箫韶朝夕闻。阊阖间，玉台侧，承恩煦兮生光色。鸾锵锵，车翼翼，备国容兮为戎饰。充云翘兮天子庭，荷日用兮情无极。吉良乘兮一千岁，神是得兮天地期。大易占云南山寿，𫎺𧽼共乐圣明时。
重关钟漏通，夕敞凤皇宫。双阙祥烟里，千门明月中。酒杯浮湛露，歌曲唱风流。侍臣咸醉止，恒慙恩遇崇。
洛阳陌上多离别，蓬莱山下足波潮。碧海桑田何处在？笙歌一听一遥遥。
山中别有神仙地，屈曲幽深碧涧垂。岩前暂驻黄金辇，席上还飞白玉巵。远近风泉俱合杂，高低云石共参差。林壑偏能留睿赏，长天莫遽下丹曦。
九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
卉草诚幽贱，枯朽绝因依。忽逢借羽翼，不觉生光辉。直念恩华重，长嗟报効微。方思助日月，为许愿曾飞。
梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
北伐虽全赵，东归不王秦。空歌拔山力，羞作渡江人。
百战方夷项，三章且代秦。功归萧相国，气尽戚夫人。
万里人南去，三春雁北飞。不知何岁月？得与尔同归。
婀娜当轩树，䒠茸倚兰殿。叶艳九春华，香摇五明扇。余花鸟弄尽，新叶虫书徧。零落心自知，芳菲君不见。
妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
巫山十二峰，参差互隐见。浔阳几千里，周览忽已徧。想像神女姿，摘芳共珍荐。楚云何逶迤，红树日葱蒨。楚云没湘源，红树断荆门。郢路不可见，况复夜闻猨。
妾本丛台右，君在鴈门陲。悠悠淇水曲，彩燕入桑枝。不因媒结好，本以容相知。容谢君应去，情移会有离。还君结缕带，归妾识成诗。此物虽轻贱，不用使人嗤。
胡天夜清迥，孤云独飘飏。遥裔出鴈关，逶迤含晶光。阴陵久裴回，幽都无多阳。初寒冻巨海，杀气流大荒。朔马饮寒冰，行子履胡霜。路有从役倦，卧死黄沙场。羁旅因相依，恸之泪霑裳。由来从军行，赏存不赏亡。亡者诚已矣，徒令存者伤。
南庭结白露，北风扫黄叶。此时鸿鴈来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐微微，夜上流黄机。玉霜冻珠履，金吹薄罗衣。汉家已得地，君去将何事。宛转结蚕书，寂寥无鴈使。生平荷恩信，本为荣华进。况复落红颜，蝉声催绿鬓。
惸惸孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡鴈晨南翔。节物感离居，同衾违故乡。南归日将远，北方尚蓬飘。孟秋七月时，相送出外郊。海风吹凉木，边声响梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。
共君结新婚，岁寒心未卜。相与游春园，各随情所逐。君爱菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿荑。凫鴈将子游，莺燕从双栖。君念春光好，妾向春光啼。君时不得意，弃妾还金闺。结言本同心，悲欢何未齐。怨咽前致辞，愿得申所悲。人间丈夫易，世路妇难为。始如经天月，终若流星驰。天月相终始，流星无定期。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心妾终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆娼家楼，夫婿事封侯。去时恩灼灼，去罢心悠悠。不怜妾岁[晏]，十载陇西头。以兹常惕惕，百虑恒盈积。由来共结褵，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日及景，物色盈高冈。下有碧流水，上有丹桂香。桂花不须折，碧流清且洁。赠君比芳菲，爱惠常不歇。赠君比潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日持为赠，相识莫相违。
石家金谷重新声，明珠十斛买娉婷。此日可怜君自许，此时可喜得人情。君家闺阁不曾难，常将歌舞借人看。意气雄豪非分理，骄矜势力横相干。辞君去君终不忍，徒劳掩袂伤铅粉。百年离别在高楼，一旦红颜为君尽。
妾家巫山隔汉川，君度南庭向胡苑。高楼迢遰想金天，河汉昭回更怆然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。
石榴酒，葡萄浆，兰桂芳，茱萸香。愿君驻金鞍，暂此共年芳。愿君解罗襦，一醉同匡床。文君正新寡，结念在歌倡。昨宵绮帐迎韩寿，今朝罗袖引潘郎。莫吹羌笛惊邻里，不用琵琶喧洞房。且歌新夜曲，莫弄楚明光。此曲怨且艳，哀音断人肠。
喷玉长鸣西北来，自言当代是龙媒。万里铁关行入贡，九重金阙为君开。蹀躞朝驰过上苑，𫎺𧽼暝走发章台。玉勒金鞍荷装饰，路傍观者无穷极。小山桂树比权奇，上林桃花况颜色。忽闻天将出龙沙，汉主持将驾鼓车。去去山川劳日夜，遥遥关塞断烟霞。山川关塞十年征，汗血流离赴月营。肌肤销远道，膂力尽长城。长城日夕苦风霜，中有连年百战场。摇珂啮勒金羁尽，争锋足顿铁菱伤。垂耳罢轻赍，弃置在寒谿。大宛蒲海北，滇壑隽崖西。沙平留缓步，路远暗频嘶。从来力尽君须弃，何必寻途我已迷。岁岁年年奔远道，朝朝暮暮催疲老。扣冰晨饮黄河源，拂雪夜食天山草。楚水澶谿征战事，吴塞乌江辛苦地。持来报主不辞劳，宿昔立功非重利。丹心素节本无求，长鸣向君君不留。祗应澶漫归田里，万里低昂任生死。君王倘若不见遗，白骨黄金犹可市。
金阁惜分香，铅华不重妆。空余歌舞地，犹是为君王。哀弦调已绝，艳曲不须长。共看西陵暮，秋烟起白杨。
紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
自昔重为郎，伊人练国章。三旬登建礼，五夜直明光。墨草尚书奏，衣飘侍御香。开轩竹气静，拂簟蕙风凉。晓漏离阊阖，鸣钟出未央。从来宿台上，天子贵文强。
生死久离居，凄凉历旧庐。叹兹三径断，不践十年余。古木巢禽合，荒庭爱客疎。匣留弹罢劒，床积读残书。玉没终无像，兰言强问虚。平生不得意，泉路复何如。
可怜濯濯春杨柳，攀折将来就纤手。妾容与此同盛衰，何必君恩能独久。
仆本多悲者，年来不悟春。登高一游目，始觉柳条新。杜陵犹识汉，桃源不辨秦。𫏐若升云雾，还似出嚣尘。赖得烟霞气，淹留攀桂人。
沙场三万里，猛将五千兵。旌断冰谿戍，笳吹铁关城。阴云暮下雪，寒日昼无晶。直为怀恩苦，谁知边塞情。
秋入长门殿，木落洞房虚。妾思宵徒静，君恩日更疎。坠露清金阁，流萤点玉除。还将闺里恨，遥问马相如。
将军辟辕门，耿介当风立。诸将欲言事，逡巡不敢入。劒气射云天，鼓声振原隰。黄尘塞路起，走马追兵急。弯弓从此去，飞箭如雨集。截围一百里，斩首五千级。代马流血死，胡人抱鞍泣。古来养甲兵，有事常讨袭。乘我庙堂运，坐使干戈戢。献凯归京师，军容何翕习。
秋天风飒飒，群胡马行疾。严城昼不开，伏兵暗相失。天子庙堂拜，将军凶门出。纷纷伊洛道，戎马几万匹。军门压黄河，兵气冲白日。平生怀仗劒，慷慨即投笔。南登汉月孤，北走代云密。近取韩彭计，早知孙吴术。丈夫清万里，谁能扫一室。
春女颜如玉，怨歌阳春曲。巫山春树红，沅湘春草绿。自怜妖艳姿，妆成独见时。愁心伴杨柳，春尽乱如丝。目极千余里，悠悠春江水。频想玉关人，愁卧金闺里。尚言春花落，不知秋风起。娇爱犹未终，悲凉从此始。忆昔楚王宫，玉楼粧粉红。纤腰弄明月，长袖舞春风。容华委西山，光阴不可还。桑林变东海，富贵今何在？寄言桃李容，胡为闺合重。但看楚王墓，唯有数株松。
蚕月桑叶青，鸎时柳花白。澹艳烟雨姿，敷芬阳春陌。如何秋风起，零落从此始。独有南涧松，不叹东流水。玄阴天地冥，皓雪朝夜零。岂不罹寒暑，为君留青青。青青好颜色，落落任孤直。群树遥相望，众草不敢逼。灵龟卜真隐，仙鸟宜栖息。耻受秦帝封，愿言唐侯食。寒山夜月明，山冷气清清。凄兮归凤集，吹之作琴声。松子卧仙岑，寂听疑野心。清泠有真曲，樵采无知音。美人何时来？幽径委绿苔。吁嗟深涧底，弃捐广厦材。
月出嵩山东，月明山益空。山人爱清景，散髪卧秋风。风止夜何清，独夜草虫鸣。仙人不可见，乘月近吹笙。绛唇吸灵气，玉指调真声。真声是何曲，三山鸾鹤情。昔去落尘俗，愿言闻此曲。今来卧嵩岑，何幸承幽音。神仙乐吾事，笙歌铭夙心。
独坐秋阴生，悲来从所适。行见汝阳潭，飞萝蒙水石。悬瓢木叶上，风吹何历历。幽人不耐烦，振衣步闲寂。回流清见底，金沙覆银砾。错落非一文，空胧几千尺。鱼鳞可怜紫，鸭毛自然碧。吟咏秋水篇，渺然忘损益。秋水随形影，清浊混心迹。岁暮归去来，东山余宿昔。
杨柳送行人，青青西入秦。谁家采桑女，楼上不胜春。盈盈灞水曲，步步春芳绿。红脸耀明珠，绛唇含白玉。回首渭桥东，遥怜春色同。青丝娇落日，缃绮弄春风。携笼长叹息，逶迟恋春色。看花若有情，倚树疑无力。薄暮思悠悠，使君南陌头。相逢不相识，归去梦青楼。
舂陵气初发，渐台首未传。列营百万众，持国十八年。运开朱旗后，道合赤符先。宛城劒鸣匣，昆阳镝应弦。犷兽血涂地，巨人声沸天。长驱过北赵，短兵出南燕。太守迎门外，王郎死道边。升坛九城陌，端拱千秋年。朝廷方雀跃，劒珮几联翩。至德刑四海，神仪翳九泉。宗子行旧邑，恭闻清庙篇。君容穆而圣，臣像俨犹贤。攒木承危柱，疎萝挂朽椽。祠庭巢鸟啄，祭器网虫缘。怀古江山在，惟新历数迁。空余今夜月，长似旧时悬。
巫山幽阴地，神女艳阳年。襄王伺容色，落日望悠然。归来高唐夜，金釭燄青烟。颓想卧瑶席，梦魂何翩翩。摇落殊未已，荣华倏徂迁。愁思潇湘浦，悲凉云梦田。猿啼秋风夜，鴈飞明月天。巴歌不可听，听此益潺湲。
归去嵩山道，烟花覆青草。草绿山无尘，山青杨柳春。日暮松声合，空歌思杀人。
珠帘的晓光，玉颜艳春彩。林间鸟鸣唤，户外花相待。花鸟惜芳菲，鸟鸣花乱飞。人今伴花鸟，日暮不能归。池月怜歌扇，山云爱舞衣。佳期杨柳陌，携手莫相违。
蜀土遶水竹，吴天积风霜。穷览通表里，气色何苍苍。旧国有年代，青楼思艳妆。古人无岁月，白骨冥丘荒。寂历弹琴地，幽流读书堂。玄龟埋卜室，彩凤灭词场。阵图一一在，栢树双双行。鬼神清汉庙，鸟雀参秦仓。叹世已多感，怀心益自伤。赖蒙灵丘境，时当明月光。
萋萋春草绿，悲歌牧征马。行见白头翁，坐泣青竹下。感叹前问之，赠予辛苦词。岁月移今古，山河更盛衰。晋家都洛滨，朝廷多近臣。词赋归潘岳，繁华称季伦。梓泽春草菲，河阳乱华飞。绿珠不可夺，白首同所归。高楼倏冥灭，茂林久摧折。昔时歌舞台，今成狐兔穴。人事互消亡，世路多悲伤。北邙是吾宅，东岳为吾乡。君看北邙道，髑髅萦蔓草。芳□□□□，□□□□□。碑茔或半存，荆棘敛幽魂。挥涕弃之去，不忍闻此言。
山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
暮宿南洲草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。
艳唱潮初落，江花露未晞。春洲惊翡翠，朱服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流晖。
君为陇西客，妾遇江南春。朝游含灵果，夕采弄风苹。果气时不歇，苹花日自新。以此江南物，持赠陇西人。空盈万里怀，欲赠竟无因。
皓如楚江月，霭若吴岫云。波中自皎镜，山上亦氤氲。明月留照妾，轻云持赠君。山川各离散，光气乃殊分。天涯一为别，江北不相闻。
舣舟乘潮去，风帆振早凉。潮平见楚甸，天际望维扬。洄溯经千里，烟波接两乡。云明江屿出，日照海流长。此中逢岁[晏]，浦树落花芳。
暮春三月晴，维扬吴楚城。城临大江汜，回映洞浦清。晴云曲金阁，珠楼碧烟里。月明芳树群鸟飞，风过长林杂花起。可怜离别谁家子，于此一至情何已。
北堂红草盛䒠茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。
忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
秋天瑟瑟夜漫漫，夜白风清玉露漙。燕山游子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已久，萤火双飞入帘牖。西北风来吹细腰，东南月上浮纤手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书远寄交河曲，须及明年春草绿。莫言衣上有斑斑，只为思君泪相续。
天津桥下阳春水，天津桥上繁华子。马声回合青云外，人影动摇绿波里。绿波荡漾玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入娼家。娼家美女郁金香，飞来飞去公子傍。的的珠帘白日映，娥娥玉颜红粉妆。花际裴回双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
洛阳城东桃李花，飞来飞去落谁家。洛阳女儿好颜色，坐见落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台开锦绣，将军楼阁画神仙。一朝卧病无相识，三春行乐在谁边。宛转蛾眉能几时，须臾鹤髪乱如丝。但看古来歌舞地，惟有黄昏鸟雀悲。
鸾镜晓含春，蛾眉向影嚬。开□衣裳破，那堪粉黛新。春还洛阳道，为忆春阶草。杨叶未能攀，梅花待君扫。今朝喜鹊傍人飞，应是狂夫走马归。遥想行歌共游乐，迎前含笑著春衣。
清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
青楼挂明镜，临照不胜悲。白发今如此，人生能几时。秋风下山路，明月上春期。叹息君恩尽，容颜不可思。
佳人眠洞房，回首见垂杨。寒尽鸳鸯被，春生玳瑁床。庭阴幕青霭，帘影散红芳。寄语同心伴，迎春且薄妆。
日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
鸿鹄振羽翮，翻飞入帝乡。朝鸣集银树，暝宿下金塘。日月天门近，风烟夜路长。自怜穷浦鴈，岁岁不随阳。
江南成久客，门馆日萧条。惟有图书在，多伤鬓髪凋。诸生陪讲诵，稚子给渔樵。隐室寒灯净，空阶落叶飘。沧洲自有趣，谁道隐须招。
酒熟人须饮，春还鬓已秋。愿逢千日醉，得缓百年忧。旧里多青草，新知尽白头。风前灯易灭，川上月难留。卒卒周姬旦，栖栖鲁孔丘。平生能几日，不及且遨游。
旅馆何年废，征夫此日过。途穷人自哭，春至鸟还歌。行路新知少，荒田古径多。池篁覆丹谷，坟树遶清波。日照蓬阴转，风微野气和。伤心不可去，回首怨如何。
昆仑元气，实生庆云。大人作矣，五色氤氲。昔在帝妫，南风既薰。丛芳烂熳，郁郁纷纷。旷矣千祀，庆云来止。玉叶金柯，祚我天子。非我天子，庆云谁昌。非我圣母，庆云谁光。庆云光矣，周道昌矣。九万八千，天授皇年。
微月生西海，幽阳始代升。圆光正东满，阴魂已朝凝。太极生天地，三元更废兴。至精谅斯在，三五谁能征。
兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。
苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。
乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。
市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。
吾观龙变化，乃知至阳精。石林何冥密，幽洞无留行。古之得仙道，信与元化幷。玄感非象识，谁能测沈冥。世人拘目见，酣酒笑丹经。昆仑有瑶树，安得采其英。
白日每不归，青阳时暮矣。茫茫吾何思，林卧观无始。众芳委时晦，𫛸鴂鸣悲耳。鸿荒古已颓，谁识巢居子。
吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇义乃无明。空色皆寂灭，缘业定何成。名教信纷藉，死生俱未停。
圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备胡寇，嬴祸发其亲。赤精既迷汉，子年何救秦。去去桃李花，多言死如麻。
深居观元化，悱然争朵颐。谗说相啖食，利害纷㘈㘈。便便夸毘子，荣耀更相持。务光让天下，商贾竞刀锥。已矣行采芝，万世同一时。
吾爱鬼谷子，青谿无垢氛。囊括经世道，遗身在白云。七雄方龙鬬，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。
呦呦南山鹿，罹罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双蛾。谁见枯城蘖，青青成斧柯。
林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。
临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。
贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。
圣人去已久，公道缅良难。蚩蚩夸毘子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。
幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提劒入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。
逶迤势已久，骨鲠道斯穷。岂无感激者，时俗颓此风。灌园何其鄙，皎皎于陵中。世道不相容，嗟嗟张长公。
圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。
玄天幽且默，群议曷嗤嗤。圣人教犹在，世运久陵夷。一绳将何系？忧醉不能持。去去行采芝，勿为尘所欺。
蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。
微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。
翡翠巢南海，雄雌珠树林。何知美人意，骄爱比黄金。杀身炎州里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。
挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被敚笑时人。
玄蝉号白露，兹岁已蹉跎。群物从大化，孤英将奈何？瑶台有青鸟，远食玉山禾。昆仑见玄凤，岂复虞云罗。
荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。
朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。
昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在？黄雀空哀吟。
丁亥岁云暮，西山事甲兵。赢粮匝邛道，荷戟争羗城。严冬阴风劲，穷岫泄云生。昏噎无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，藜藿缅纵横。
可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。
朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。
索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿梦感颜色，若与白云期。马上骄豪子，驱逐正蚩蚩。
金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白云空涕洟。
朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私雠。避雠至海上，被役此边州。故乡三千里，辽水复悠悠。每愤胡兵入，常为汉国羞。何知七十战，白首未封侯。
本为贵公子，平生实爱才。感时思报国，拔劒起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。
浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫山芝。探元观群化，遗世从云螭。婉变时永矣，感悟不见之。
朝入云中郡，北望单于台。胡秦何密迩，沙朔气雄哉。借借天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。
仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。
鸱夷双白玉，此玉有缁磷。悬之千金价，举世莫知真。丹青非异色，轻重有殊伦。勿信玉工言，徒悲荆国人。
飞飞鸳鸯鸟，举翼相蔽亏。俱来绿潭里，共向白云涯。音容相眷恋，羽翮两逶迤。苹萍戏春渚，霜霰遶寒池。浦沙连岸净，汀树拂潭垂。年年此游翫，岁岁来追随。凤凰起丹穴，独向梧桐枝。鸿雁来紫塞，空忆稻粱肥。乌啼倦依托，鹤鸣伤别离。岂若此双禽，飞翻不异林。刷尾青江浦，交颈紫山岑。文章负奇色，和鸣多好音。闻有鸳鸯绮，复有鸳鸯衾。持为美人赠，勖此故交心。
龙种生南岳，孤翠郁亭亭。峰岭上崇崒，烟雨下微冥。夜闻鼯鼠呌，昼聒泉鹤声。春风正淡荡，白露已清泠。哀响激金奏，密色滋玉英。岁寒霜雪苦，含彩独青青。岂不厌凝洌，羞比春木荣。春木有荣歇，此节无凋零。始愿与金石，终古保坚贞。不意伶伦子，吹之学凤鸣。遂偶云和瑟，张乐奏天庭。妙曲方千变，箫韶亦九成。信蒙雕斲美，常愿事仙灵。驱驰翠虬驾，伊郁紫鸾笙。结交嬴台女，吟弄升天行。携手登白日，远游戏赤城。低昂玄鹤舞，断续彩云生。永随众仙逝，三山游玉京。
北登蓟丘望，求古轩辕台。应龙已不见，牧马空黄埃。尚想广成子，遗迹白云隈。
南登碣石坂，遥望黄金台。丘陵尽乔木，昭王安在哉。霸图怅已矣，驱马复归来。
王道已沦昧，战国竞贪兵。乐生何感激，仗义下齐城。雄图竟中夭，遗叹寄阿衡。
秦王日无道，太子怨亦深。一闻田光义，匕首赠千金。其事虽不立，千载为伤心。
自古皆有死，狥义良独稀。奈何燕太子，尚使田生疑。伏劒诚已矣，感我涕沾衣。
大运沦三代，天人罕有窥。邹子何寥廓，漫说九瀛垂。兴亡已千载，今也则无推。
逢时独为贵，历代非无才。隗君亦何幸，遂起黄金台。
葳蕤苍梧凤，嘹唳白露蝉。羽翰本非匹，结交何独全。昔君事胡马，余得奉戎旃。携手向沙塞，关河缅幽燕。芳岁几阳止，白日屡徂迁。功业云台薄，平生玉佩捐。叹此南归日，犹闻北戍边。代水不可涉，巴江亦潺湲。揽衣度函谷，衔涕望秦川。蜀门自兹始，云山方浩然。
峡口大漠南，横绝界中国。丛石何纷𫄙，赤山复翕赩。远望多众容，逼之无异色。崔崒乍孤断，逶迤屡回直。信关胡马冲，亦距汉边塞。岂依河山险，将顺休明德。物壮诚有衰，势雄良易极。逦迤忽而尽，泱漭平不息。之子黄金躯，如何此荒域。云台盛多士，待君丹墀侧。
闻君东山意，宿昔紫芝荣。沧洲今何在？华髪旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。
回中[烽]火入，塞上追兵起。此时边朔寒，登陇思君子。东顾望汉京，南山云雾里。
赤螭媚其彩，婉娈苍梧泉。昔者瑯琊子，躬耕亦慨然。美人岂遐旷，之子乃前贤。良辰在何许，白日屡颓迁。道心固微密，神用无留连。舒可弥宇宙，揽之不盈拳。蓬莱久芜没，金石徒精坚。良宝委短褐，闲琴独婵娟。
汉家失中策，胡马屡南驱。闻诏安边使，曾是故人谟。废书怅怀古，负劒许良图。出关岁方晏，乘障日多虞。虏入白登道，烽交紫塞途。连兵屯北地，清野备东胡。边城方晏闭，斥堠始昭苏。复闻韩长孺，辛苦事匈奴。雨雪颜容改，纵横才位孤。空怀老臣策，未获赵军租。但蒙魏侯重，不受谤书诬。当取金人祭，还歌凯入都。
南星中大火，将子涉清淇。西林改微月，征斾空自持。碧潭去已远，瑶华折遗谁。若问辽阳戍，悠悠天际旗。
平生白云志，早爱赤松游。事亲恨未立，从宦此中州。主人亦何问，旅客非悠悠。方谒明天子，清宴奉良筹。再取连城璧，三陟平津侯。不然拂衣去，归从海上鸥。宁随当代子，倾侧且沈浮。
皎皎白林秋，微微翠山静。禅居感物变，独坐开轩屏。风泉夜声杂，月露宵光冷。多谢忘机人，尘忧未能整。
昨夜银河畔，星文犯遥汉。今朝紫气新，物色果逢真。言从天上落，乃是地仙人。白璧疑冤楚，乌裘似入秦。摧藏多古意，历览备艰辛。乐广云虽覩，夷吾风未春。凤歌空有问，龙性讵能驯。宝劒终应出，骊珠会见珍。未及冯公老，何惊孺子贫。青云傥可致，北海忆孙宾。
闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。
晓霁望嵩丘，白云半岩足。氛氲涵翠微，宛如嬴台曲。故人昔所尚，幽琴歌断续。变化竟无常，人琴遂两亡。白云失处所，梦想暧容光。畴昔疑缘业，儒道两相妨。前期许幽报，迨此尚茫茫。晤言既已失，感叹情何一。始忆携手期，云台与峨眉。达兼济天下，穷独善其时。诸君推管乐，之子慕巢夷。奈何苍生望，卒为黄绶欺。铭鼎功未立，山林事亦微。抚孤一流恸，怀旧日暌违。卢子尚高节，终南卧松雪。宋侯逢圣君，骖驭游青云。而我独蹭蹬，语默道犹屯。征戍在辽阳，蹉跎草再黄。丹丘恨不及，白露已苍苍。远闻山阳赋，感涕下沾裳。
平生闻高义，书劒百夫雄。言登青云去，非此白头翁。胡兵屯塞下，汉骑属云中。君为白马将，腰佩骍角弓。单于不敢射，天子伫深功。蜀山余方隐，良会何时同。
东山宿昔意，北征非我心。孤负平生愿，感涕下沾襟。暮登蓟楼上，永望燕山岑。辽海方漫漫，胡沙飞且深。峨眉杳如梦，仙子曷由寻。击劒起叹息，白日忽西沈。闻君洛阳使，因子寄南音。
四十九变化，一十三死生。翕忽玄黄里，驱驰风雨情。是非纷妄作，宠辱坐相惊。至人独幽鉴，窈窕随昏明。咫尺山河道，轩窗日月庭。别离焉足问，悲乐固能幷。我辈何为尔，栖皇犹未平。金台可攀陟，宝界绝将迎。户牖观天地，阶基上杳冥。自超三界乐，安知万里征。中国要荒内，人寰宇宙荣。弦望如朝夕，宁嗟蜀道行。
幽寂旷日遥，林园转清密。疲疴澹无豫，独坐泛瑶瑟。怀挟万古情，忧虞百年疾。绵绵多滞念，忽忽每如失。缅想赤松游，高寻白云逸。荣吝始都丧，幽人遂贞吉。图书纷满床，山水蔼盈室。宿昔心所尚，平生自兹毕。愿言谁见知，梵筵有同术。八月高秋晚，凉风正萧瑟。
平生倦游者，观化久无穷。复来登此国，临望与君同。坐见秦兵垒，遥闻赵将雄。武安君何在，长平事已空。且歌玄云曲，御酒舞薰风。勿使青衿子，嗟尔白头翁。
山图之白云兮，若巫山之高丘。纷群翠之鸿溶，又似蓬瀛海水之周流。信夫人之好道，爱云山以幽求。
嘉锦筵之珍树兮，错众彩之氛氲。状瑶台之微月，点巫山之朝云。青春兮不可逢，况蕙色之增芬。结芳意而谁赏，怨绝世之无闻。红荣碧艳坐看歇，素华流年不待君。故吾思昆仑之琪树，厌桃李之缤纷。
感阳春兮生碧草之油油，怀宇宙以伤远，登高台而写忧。迟美人兮不见，恐青岁之遂遒。从毕公以酣饮，寄林塘而一留。采芳荪于北渚，忆桂树于南州。何云木之美丽，而池馆之崇幽。星台秀士，月旦诸子。嘉青鸟之辰，迎火龙之始。挟宝书与瑶瑟，芳蕙华而兰靡。乃掩白苹，藉绿芷。酒既醉，乐未已。击青钟，歌渌水。怨青春之萎绝，赠瑶台之旖旎。愿一见而道意，结众芳之绸缪。曷余情之荡漾，瞩青云以增愁。怅三山之飞鹤，忆海上之白鸥。重曰：群仙去兮青春颓，岁华歇兮黄鸟哀。富贵荣乐几时兮，朱宫碧堂生青苔，白云兮归来。
前不见古人，后不见来者。念天地之悠悠，独怆然而涕下。
独幽默以三月兮，深林潜居。时岁忽兮，孤愤遐吟。谁知我心，孺子孺子，其可与理分。
遥遥去巫峡，望望下章台。巴国山川尽，荆门烟雾开。城分苍野外，树断白云隈。今日狂歌客，谁知入楚来。
故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
钟梵经行罢，香林坐入禅。岩庭交杂树，石濑泻鸣泉。水月心方寂，云霞思独玄。宁知人世里，疲病得攀缘。
平生白云意，疲薾愧为雄。君王谬殊宠，旌节此从戎。挼绳当系虏，单马岂邀功。孤劒将何托，长谣塞上风。
古壁仙人画，丹青尚有文。独舞纷如雪，孤飞暧似云。自矜彩色重，宁忆故池群。江海联翩翼，长鸣谁复闻。
边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。
匈奴犹未灭，魏绛复从戎。怅别三河道，言追六郡雄。雁山横代北，狐塞接云中。勿使燕然上，惟留汉将功。
禺山金碧路，此地饶英灵。送君一为别，凄断故乡情。片云生极浦，斜日隐离亭。坐看征骑没，惟见远山青。
别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。
转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山迳，归守东陂田。
故人洞庭去，杨柳春风生。相送河洲晚，苍茫别思盈。白苹已堪把，绿芷复含荣。江南多桂树，归客赠生平。
银烛吐青烟，金樽对绮筵。离堂思琴瑟，别路遶山川。明月隐高树，长河没晓天。悠悠洛阳道，此会在何年。
紫塞白云断，青春明月初。对此芳樽夜，离忧怅有余。清冷花露满，滴沥檐宇虚。怀君欲何赠，愿上大臣书。
楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。
宝劒千金买，平生未许人。怀君万里别，持赠结交亲。孤松宜晚岁，众木爱芳春。已矣将何道，无令白首新。
负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
阳山淫雾雨，之子慎攀登。羗笮多珍宝，人言有爱憎。欲酬明主惠，当尽使臣能。勿以王阳道，迢递畏崚嶒。
金天方肃杀，白露始专征。王师非乐战，之子慎佳兵。海气侵南部，边风扫北平。莫卖卢龙塞，归邀麟阁名。
黄鹤烟云去，青江琴酒同。离帆方楚越，沟水复西东。芙蓉生夏浦，杨柳送春风。明日相思处，应对菊花丛。
谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。
蓟楼望燕国，负劒喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
美人挟赵瑟，微月在西轩。寂寞夜何久，殷勤玉指繁。清光委衾枕，遥思属湘沅。空帘隔星汉，犹梦感精魂。
山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
人生固有命，天道信无言。青绳一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。
寻春游上路，追宴入山家。主第簪缨满，皇州景望华。玉池初吐溜，珠树始开花。欢娱方未极，林阁散余霞。
公子好追随，爱客不知疲。象筵开玉馔，翠羽饰金巵。此时高宴所，讵减习家池。
三五月华新，遨游逐上春。相邀洛城曲，追宴小平津。楼上看珠妓，车中见玉人。芳宵殊未极，随意守灯轮。
圣人信恭己，天命允昭回。苍极神功被，青云秘箓开。垂衣受金册，张乐宴瑶台。云凤休征满，鱼龙杂戏来。崇恩逾五日，惠泽畅三才。玉帛群臣醉，徽章缛礼该。方覩升中禅，言观拜洛回。微臣固多幸，敢上万年杯。
大君忘自我，应运居紫宸。揖让期明辟，讴歌且顺人。轩宫帝图盛，皇极礼容申。南面朝万国，东堂会百神。云陛旗常满，天庭玉帛陈。钟石和睿思，雷雨被深仁。承平信娱乐，王业本艰辛。愿罢瑶池宴，来观农扈春。卑宫昭夏德，尊老睦尧亲。微臣敢拜手，歌舞颂维新。
游人献书去，薄暮返灵台。传道寻仙友，青囊卖卜来。闻莺忽相访，题凤久裴回。石髓空盈握，金经秘不开。还疑缝掖子，复似洛阳才。
日落沧江晚，停桡问土风。城临巴子国，台没汉王宫。荒服任周甸，深山尚禹功。岩悬青壁断，地险碧流通。古木生云际，孤帆出雾中。川途去无限，客思坐何穷。
秣马临荒甸，登高览旧都。犹悲堕泪碣，尚想卧龙图。城邑遥分楚，山川半入吴。丘陵徒自出，贤圣几凋枯。野树苍烟断，津楼晚气孤。谁知万里客，怀古正踌蹰。
的的明月水，啾啾寒夜猿。客思浩方乱，洲浦寂无喧。忆作千金子，宁知九逝魂。虚闻事朱阙，结绶骛华轩。委别高堂爱，窥觎明主恩。今成转蓬去，叹息复何言。
沿流辞北渚，结缆宿南洲。合岸昏初夕，廻塘暗不流。卧闻塞鸿断，坐听峡猿愁。沙浦明如月，汀葭晦若秋。不及能鸣雁，徒思海上鸥。天河殊未晓，沧海信悠悠。
少学纵横术，游楚复游燕。栖遑长委命，富贵未知天。闻道沈冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。
忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，犹是一书生。
昨夜沧江别，言乖天汉游。宁期此相遇，尚接武陵洲。结绶还逢育，衔杯且对刘。波潭一弥弥，临望几悠悠。山水丹青杂，烟云紫翠浮。终愧神仙友，来接野人舟。
輶轩凤皇使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。
世上无名子，人间岁月赊。纵横策已弃，寂寞道为家。卧病谁能问，闲居空物华。犹忆灵台友，栖真隐太霞。还丹奔日御，却老饵云芽。宁知白社客，不厌青门瓜。
摘兰藉芳月，祓宴坐廻汀。泛滟清流满，葳蕤白芷生。金弦挥赵瑟，玉指弄秦筝。岩榭风光媚，郊园春树平。烟花飞御道，罗绮照昆明。日落红尘合，车马乱纵横。
江潭共为客，洲浦独迷津。思积芳庭树，心断白眉人。同衾成楚越，别岛类胡秦。林岸随天转，云峰逐望新。遥遥终不见，默默坐含嚬。念别疑三月，经游未一旬。孤舟多逸兴，谁共尔为邻。
空蒙岩雨霁，烂熳晓云归。啸旅乘明发，奔桡骛断矶。苍茫林岫转，络绎涨涛飞。远岸孤烟出，遥峰曙日微。前瞻未能眴，坐望已相依。曲直多今古，经过失是非。还期方浩浩，征思日騑騑。寄谢千金子，江海事多违。
肃徒歌伐木，骛檝漾轻舟。靡迤随廻水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，谿谷屡环周。路迥光逾逼，山深兴转幽。麕鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。
东岩初解缆，南浦遂离群。出没同洲岛，沿洄异渚𣸣。风烟犹可望，歌笑浩难闻。路转青山合，峰廻白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿呌断云。仙舟不可见，摇思坐氛氲。
生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息劳黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几霑巾。杳杳泉中夜，悠悠世上春。幽明长隔此，歌哭为何人。
寂寥守寒巷，幽独卧空林。松竹生虚白，阶庭横古今。郁蒸炎夏晚，栋宇閟清阴。轩窗交紫霭，簷户对苍岑。凤蕴仙人箓，鸾歌素女琴。忘机委人代，闭牖察天心。蛱蝶怜红药，蜻蜓爱碧浔。坐观万象化，方见百年侵。扰扰将何息，青青长苦吟。愿随白云驾，龙鹤相招寻。
孟秋首归路，仲月旅边亭。闻道兰山战，相邀在井陉。屡鬬关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负劒空叹息，苍茫登古城。
汉庭荣巧宦，云阁薄边功。可怜骢马使，白首为谁雄。
故乡今日友，欢会坐应同。宁知巴峡路，辛苦石尤风。
望苑长为客，商山遂不归。谁怜北陵井，未息汉阴机。
白云苍梧来，氛氲万里色。闻君太平世，栖泊灵台侧。
有道君匡国，无闷余在林。白云峨眉上，岁晚来相寻。
暮春嘉月，上巳芳辰。群公禊饮，于洛之滨。奕奕车骑，粲粲都人。连帷竞野，袨服缛津。青郊树密，翠渚萍新。今我不乐，含意□申。
挹泰坛，紫泰清。受天命，报天成。竦皇心，荐乐声。志上达，歌下迎。
亿上帝，临下庭。骑日月，陪列星。嘉视信，大糦声。澹神心，醉皇灵。
相百辟，贡八荒。九歌叙，万舞翔。肃振振，铿皇皇。帝欣欣，福穰穰。
高在上，道光明。物资始，德难名。承眷命，牧苍生。寰宇谧，泰阶平。
天道无亲，至诚与邻。山川遍礼，宫征惟新。玉帛非盛，聪明会真。正斯一德，通乎百神。
享帝享亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。
孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
奠祖配天，承天享帝。百灵咸秩，四海来祭。植我苍璧，布我玄制。华日裴回，神烟容裔。
俎豆有馥，粢盛絜丰。亦有和羹，既戒既平。鼓钟管磬，肃唱和鸣。皇皇我祖，来我思成。
烝烝我后，享献惟寅。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
皇祖严配，配享皇天。皇皇降嘏，天子万年。
六钟翕协六变成，八佾徜徉八风生。乐九[韶]兮[人神]感，美七德兮天地清。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，常见风云在。
礼乐终，[烟]燎上。怀灵惠，结皇想。归风疾，回风爽。百[福]来，众神往。
肃九室，谐八音。歌皇慕，动神心。礼宿设，乐妙寻。声明备，祼奠临。
律迓气，音入玄。依玉几，御黼筵。聆忾息，僾周旋。九韶徧，百福传。
信工祝，永颂声。来祖考，听和平。相百辟，贡九瀛。神休委，帝孝成。
时文圣后，清庙肃邕。致诚勤荐，在貌思恭。玉节肆夏，金锵五钟。绳绳云步，穆穆天容。
天子享孝，工歌溥将。射祼郁鬯，乃焚膋芗。臭以达旨，声以求阳。奉时烝尝，永代不忘。
在涤嘉豢，丽碑敬牲。角握之牝，色纯之骍。火传阳燧，水溉阴精。太公胖俎，傅说和羹。
俎豆有馥，齐盛絜丰。亦有和羹，既戒既平。鼓钟管磬，肃唱和鸣。皇皇后祖，来我思成。
圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣燃。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，于皇万年。
肃肃艺祖，滔滔濬源。有雄玉劒，作镇金门。玄王贻绪，后稷谋孙。肇禋九庙，四海来尊。
具礼崇德，备乐承风。魏推幢主，周赠司空。不行而至，无成有终。神兴王业，天归帝功。
于赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
帝舞季历，龙圣生昌。后歌有𫊸，胎炎孕黄。天地合德，日月齐光。肃雍孝享，祚我万方。
赤精乱德，四海困穷。黄旗举义，三灵会同。早望春雨，云披大风。溥天来祭，高祖之功。
皇合一德，朝宗百神。削平天地，大拯生人。上帝配食，单于入臣。戎歌陈武，晔晔震震。
高皇迈道，端拱无为。化怀獯鬻，兵[戢]句骊。礼尊封禅，乐盘来仪。合位娲后，同称伏羲。
退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
六钟翕协六变成，八佾徜徉八风生。乐九韶兮人神感，美七德兮天地清。
瑟彼瑶爵，亚维上公。室如屏气，门不容躬。礼殷其本，乐执其中。圣皇永慕，天地幽通。
礼匝三献，乐徧九成。降循轩陛，仰欷皇情。福与仁合，德因孝明。百年神畏，四海风行。
总总干戚，填填鼓钟。奋扬增气，坐作为容。离若鸷鸟，合如战龙。万方观德，肃肃邕邕。
止笙磬，撤豆笾。廓无响，窅入玄。主在室，神在天。情余慕，礼罔愆。喜黍稷，屡丰年。
眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
文明遍禹迹，鳏寡达尧心。正在亲人守，能令王泽深。朝廷多秀士，镕炼比精金。犀节同分命，熊轩各外临。圣主赋新诗，穆若听薰琴。先言教为本，次言则是钦。三时农不夺，午夜犬无侵。愿使天宇内，品物遂浮沈。寄情群飞鹤，千里一扬音。共蹑华胥梦，龚黄安足寻。
至德临天下，劳情遍九围。念兹人去本，蓬转将何依。外避征戍数，内伤亲党稀。嗟不逢明盛，胡能照隐微。柏台简行李，兰殿锡朝衣。别曲动秋风，恩令生春辉。使出四海安，诏下万心归。怍非夔龙佐，徒歌鸿雁飞。
太原俗尚武，高皇初奋庸。星轩三晋躔，土乐二尧封。北风遂举鹏，西河亦上龙。至德起王业，继明赖人雍。六合启昌期，再兴广圣踪。传呼大驾来，文物如云从。连营火百里，纵观人千重。翠华渡汾水，白日临崒峰。枌榆恩赏洽，桑梓旧情恭。往运感不追，清时惜难逢。诗发尊祖心，颂刊盛德容。愿君及春事，廻舆绥万邦。
夏氏阶隋乱，自言河朔雄。王师进谷水，兵气临山东。前扫成臯阵，却下洛阳宫。义合帝图起，威加天宇同。轩台百年外，虞典一巡中。战龙思王业，倚马赋神功。
瑞雪带寒风，寒风入阴琯。阴琯方凝闭，寒风复凄断。宫似瑶林匝，庭如月华满。正赓挟纩词，非近温汤暖。
文教资武功，郊畋阅邦政。不知仁育久，徒看禽兽盛。夜霰氛埃灭，朝日山川净。绰仗飞走繁，抨弦筋角劲。帝射参神道，龙驰合人性。五豝连一发，百中皆先命。勇爵均万夫，雄图罗七圣。星为吉符老，雪作丰年庆。喜听行猎诗，威神入军令。
今日清明宴，佳境惜芳菲。摇扬花杂下，娇啭鸎乱飞。绿渚传歌榜，红桥度舞旗。和风偏应律，细雨不霑衣。承恩如改火，春去春来归。
何许承恩宴，山亭风日好。绿嫩鸣鹤洲，阴秾鬬鸡道。果思夏来茂，花嫌春去早。行乐无限时，皇情及芳草。
东第乘余兴，南园宴清洛。文学引邹枚，歌钟陈衞霍。风高大夫树，露下将军药。待闻出塞还，丹青上麟阁。
虎殿成鸿业，猿岩题凤赋。既荷大君恩，还蒙小山遇。秋吹迎弦管，凉云生竹树。共惜朱邸欢，无辞洛城暮。
岁晏关雍空，风急河谓冰。薄游羁物役，微尚惬远凭。旅馆月宿永，闭扃云思兴。伊人美修夜，朋酒惠来称。交谈既清雅，琴吹亦凄凝。不逢君蹇涸，幽意长郁蒸。
方秀美盘游，频年降天罕。水共伊川接，山将阙门断。捧日照恩华，攀云引疲散。野宿霜入帐，孤衾寒不暖。静闻宫漏疎，卧视庭月满。开炉命温酎，中夜发清管。风送关山长，气遒星岁短。寓言情思惬，适兴真意坦。寰中病羁挂，方外嫌纵诞。愿君乐盛时，无嗟带纕缓。
犬戎废东献，汉使驰西极。长策问酋渠，猜阻自夷殛。容髪徂边岁，旌裘敝海色。五年一见家，妻子不相识。武库兵犹动，金方事未息。远图待才智，苦节输筋力。脱刀赠分手，书带加餐食。知君万里侯，立功在异域。
汉郡接胡庭，幽幷对烽垒。旌旗按部曲，文武惟卿士。薛公善筹划，李相威边鄙。中冀分两河，长城各万里。藉马黄花塞，搜兵白狼水。胜敌在安人，为君汗青史。
王子不事俗，高驾眇难追。茅土非屑盼，倾城无乐资。宴坐深林中，三世同一时。皎皎独往心，不为尘网欺。朅来已复去，今去何来思。廻首谢同行，勤会安请期。
同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。
竹径女萝蹊，莲洲文石隄。静深人俗断，寻玩往还迷。碧潭秀初月，素林惊夕栖。褰幌纳蟾影，理琴听猿啼。佳辰改宿昔，胜寄坐暌携。长怀赏心爱，如玉复如珪。
我闻西汉日，四老南山幽。长歌紫芝秀，高卧白云浮。朝野光尘绝，榛芜年貌秋。一朝驱驷马，连辔入龙楼。昔遯高皇去，今从太子游。行藏惟圣节，福祸在人谋。卒能匡惠帝，岂不赖留侯。事随年代远，名与图籍留。平生钦淳德，慷慨景前修。蜯蛤伺阴兔，蛟龙望斗牛。无嗟异飞伏，同气幸相求。
湘东股肱守，心与帝乡期。舟楫中途蹇，风波复来思。嘉我常联翼，金貂侍玉墀。迹参前马圣，名缀鬻熊师。寒暑一何速，山川远间之。宁知洞庭上，独得平生时。精意微绝简，从权讨妙棋。林壑为予请，纷霭发华滋。流赏忽已散，惊帆杳难追。送君在南浦，侘傺投此词。
禄放迹异端，偏荒事同蹇。苟忘风波累，俱会云壑践。险式压西湖，侨庐对南岘。夜楼江月入，朝幌山云卷。山势远涛连，江途斜汉转。坐啸予多暇，行吟子独善。并辔躧郊郭，方舟玩游演。虚声万籁分，水色千里辨。不知岸阴谢，再见春露泫。绿壤发欣颜，华年助虫篆。上世时难接，古人情可选。泊渚烦为媒，多才怨成褊。长沙𫛳作赋，任道可知浅。请从三已心，荣辱两都遣。
结庐桐竹下，室迩人相深。接垣分竹径，隔户共桐阴。落花朝满岸，明月夜披林。竹有龙鸣管，桐留凤舞琴。奇声与高节，非吾谁赏心。
共君春种瓜，本期清夏暑。瓜成人已去，失望将谁语。裛露摘香园，感味怀心许。偶逢西风便，因之寄鄂渚。
婀娜金闺树，离披野田草。虽殊两地荣，幸共三春好。花殊鸟飞处，叶镂虫行道。真心独感人，惆怅令人老。
一雁雪上飞，值我衡阳道。口衔离别字，远寄当归草。目想春来迟，心惊寒去早。忆乡乘羽翮，慕侣盈怀抱。零落答故人，将随江树老。
孤雁东飞来，寄我纹与素。纹足经三象，素当综群务。远见故人心，一言重千金。答之彩毛翰，继以瑶华音。岁寒众木改，松柏心常在。
我行春三月，山中百花开。披林入峭蒨，攀磴陟崔嵬。白云半峰起，清江出峡来。谁知高深意，缅邈心幽哉。
云埃夜澄廓，山日晓晴鲜。叶落苍江岸，鸿飞白露天。磷磷含水石，幂幂覆林烟。客心久无绪，秋风殊未然。
徭蜀时未改，别家乡念盈。忆昨出门日，春风发鲜荣。及兹旋辕地，秋风满路生。昏晓思魏阙，梦寐还秦京。秦京开朱第，魏阙垂紫缨。幽独玄虚阁，不闻人马声。艺业为君重，名位为君轻。玉琴知调苦，宝镜对胆清。鹰饥常啄腥，凤饥亦待琼。于君自有属，物外岂能轻。
眇眇葭萌道，苍苍褒斜谷。烟壑争晦深，云山共重复。古来风尘子，同眩望乡目。芸阁有儒生，轺车倦驰逐。青春客岷岭，白露摇江服。岁月镇羁孤，山川俄反复。鱼游恋深水，鸟迁恋乔木。如何别亲爱，坐去文章国。蟋蟀鸣户庭，蟏蛸网琴筑。
雾敛江早明，星翻汉将没。卧闻峡猿响，起视榜人发。倚棹攀岸筿，凭船弄波月。水宿厌洲渚，晨光屡挥忽。林泽来不穷，烟波去无歇。结思笙竽里，摇情游侠窟。年貌不暂留，欢愉及玄髪。云涓恋山海，禽马怀燕越。自非行役人，安知慕城阙。
旧国多陵墓，荒凉无岁年。汹涌蔽平冈，汩若波涛连。上世千金子，潜卧九重泉。松柏剪无余，碑记灭罔传。葬于不毛地，咸谓楚先贤。事尽情可识，使人心怅然。
夕次阮公台，啸歌临爽垲。高名安足赖，故物今皆改。吾兄昔兹邑，遗爱称贤宰。桑中雉未飞，屋上乌犹在。途逢旧甿吏，城有同僚采。望尘远见迎，拂馆来欣待。慈惠留千室，友于存四海。始知鲁衞间，优劣相悬倍。
高名出汉阴，禅阁跨香岑。众山既围绕，长川复回临。云峰晓灵变，风木夜虚吟。碧湫龙池满，苍松虎径深。旧知青岩意，偏入杳冥心。何由侣飞锡，从此脱朝簪。
抚劒空余勇，弯弧遂无力。老去事如何，据鞍长叹息。故交索将尽，后进稀相识。独怜半死心，尚有寒松直。
乘桴入南海，海旷不可临。茫茫失方面，混混如凝阴。云山相出没，天地互浮沈。万里无涯际，云何测广深。潮波自盈缩，安得会虚心。
海上三神山，逍遥集众仙。灵心岂不同，变化无常全。龙伯如人类，一钓两鳌连。金台此沦没，玉真时播迁。问子劳何事，江上泣经年。隰中生红草，所美非美然。
尝怀谢公咏，山水陶嘉月。及此年事衰，徒看众花发。观鱼乐何在，听鸟情都歇。星汉流不停，蓬莱去难越。邺中秋麦秀，淇上春云没。日见尘物空，如何静心阙。
夜梦云阙间，从容簪履列。朝游洞庭上，缅望京华绝。潦收江未清，火退山更热。重欷视欲醉，懵满气如噎。器留鱼鼈腥，衣点蚊虻血。髪白思益壮，心玄用弥拙。冠劒日苔藓，琴书坐废撤。唯有报恩字，刻意长不灭。
山郡不沟郭，荒居无翳壅。爱人忠主利，善守闭为勇。苟非小勤瘁，安得期逸宠。版筑恐土疎，襄城嫌役重。藩栅聊可固，筠篁近易奉。差池截浦沙，缭绕缘隈垅。矗似长云亘，森如高戟耸。预绝豺狼忧，知免牛羊恐。闾里宽矫步，榛丛恣踏踵。始果游处心，终日成闲拱。
缅邈洞庭岫，葱蒙水雾色。宛在太湖中，可望不可即。剖竹守穷渚，开门对奇域。城池自絷笼，缨绶为徽纆。靡日不思往，经时始愿克。飞棹越溟波，维舟恣攀陟。䆗窱入云步，崎岖倚松息。岩坛有鹤过，壁字无人识。滴石香乳溜，垂崖灵草植。玩幽轻雾阻，讨异忘曛逼。寒沙际水平，霜树笼烟直。空宫闻莫覩，地道窥难测。此处学金丹，何人生羽翼。谁传九光要，几拜三仙职。紫气徒想像，清潭长眇默。霓裳若有来，觏我云峰侧。
楚老游山寺，提携观画壁。扬袂指辟支，睩眄相鬬阋。险哉透撞儿，千金赌一掷。成败身自受，傍人那叹息。
西泛平湖尽，参差入乱山。东瞻岳阳郡，汗漫太虚间。窘步同行乐，遒文互屡看。山戍上云桂，江亭临水关。川途倏忽间，风景依如昨。湘浦未赐环，荆门犹主诺。
山水佳新霁，南楼玩初旭。夜来枝半红，雨后洲全绿。四运相终始，万形纷代续。适临青草湖，再变黄鸎曲。地穴穿东武，江流下西蜀。歌闻枉渚邅，舞见长沙促。心阻意徒驰，神和生自足。白髪悲上春，知常谢先欲。
囷轮江上山，近在华容县。常涉巴丘首，天晴遥可见。佳游屡前诺，芳月愆幽眷。及此符守移，欢言临道便。既携赏心客，复有送行掾。竹径入阴窅，松萝上空蒨。草共林一色，云与峰万变。探窥石门断，缘越沙涧转。两山势争雄，峰𪩘相顾眄。药妙灵仙宝，境华岩壑选。清都西渊绝，金地东敞宴。池果接园畦，风烟迩台殿。高寻去石顶，旷览天宇遍。千山纷满目，百川豁对面。骑来云气迎，人去鸟声恋。长揖桃源士，举世同企羡。
坐啸人事闲，佳游野情发。山门送落照，湖口升微月。林寻猿狖居，水戏鼋鼍穴。朔风吹飞雁，芳草亦云歇。
齐公生人表，逈天闻鹤唳。清论早揣摩，玄心晚超诣。入相廊庙静，出军沙漠霁。见深吕禄忧，举后陈平计。甘心除君恶，足以报先帝。
许公信国桢，克美具瞻情。百事资朝问，三章广世程。处高心不有，临节自为名。朱户传新戟，青松拱旧茔。凄凉丞相府，余庆在玄成。
李公实神敏，才华乃天授。睦亲何用心，处贵不忘旧。故事遵台阁，新诗冠宇宙。在人忠所奉，恶我诚将宥。南浦去莫归，嗟嗟蔑孙秀。
代公举鹏翼，悬飞摩海雾。志康天地屯，适与云雷遇。兴丧一言决，安危万心注。大勋书王府，舛命沦江路。势倾北夏门，哀靡东平树。
耿公山岳秀，才杰心亦妙。鸷鸟峻标立，哀玉扣清调。协赞休明启，恩华日月照。何意瑶台云，风吹落江徼。湘流下浔阳，洒泪一投吊。
每上襄阳楼，遥望龙山树。郁茀吐冈岭，微蒙在烟雾。下车岁已成，饰马闲余步。苦霜裛野草，爱日扬江煦。云对石上塔，风吹松下路。禅室宴三空，神祠同六趣。儿童共戏谑，猿鸟相惊顾。南识桓公台，北望先贤墓。世上人何在，时闻心不住。但传无尽灯，可使有情悟。
旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今余草露台。
楚国所以霸，樊姬有力焉。不怀沈尹禄，谁谙叔敖贤。万化茫无在，孤坟独岿然。北分阳台陌，南识郢城阡。漠漠渚宫树，苍苍云梦田。登高形胜出，访古令名传。自我来符守，因君树蕙荃。诗书将变俗，𫄨纩忽弥年。志阐三折后，愁值二毛前。伫立帝京路，遥心寄此篇。
咿嚘不可信，以此败怀王。客死峣关路，返葬岐江阳。啼狖抱山月，饥狐猎野霜。一闻怀沙事，千载尽悲凉。
多雨绝尘事，寥寥入太玄。城阴疎复合，簷滴断还连。念我劳造化，从来五十年。误将心徇物，近得还自然。闲居草木侍，虚室鬼神怜。有时进美酒，有时泛清弦。声真不世识，心醉岂言诠。
怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。
夜卧闻夜钟，夜静山更响。霜风吹寒月，䆗窱虚中上。前声既舂容，后声复晃荡。听之如可见，寻之定无像。信知本际空，徒挂生灭想。
塞上绵应折，江南草可结。欲持梅岭花，远竞榆关雪。日月无他照，山川何顿别。苟齐两地心，天问将安说。
宝镜如明月，出自秦宫样。隐起双蟠龙，衔珠俨相向。常恐君不察，匣中委清量。积翳掩菱花，虚心蔽尘状。倘蒙罗袖拂，光生玉台上。
美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
抱薰心常焦，举斾心常摇。天长地自久，欢乐能几朝。君看西陵树，歌舞为谁娇。
山闲苦积雨，木落悲时遽。赏心凡几人，良辰在何处？触石满堂侈，洒我终夕虑。客鸟怀主人，衔花未能去。剖珠贵分明，琢玉思坚贞。要君意如此，终始莫相轻。
问子青霞意，何事留朱轩。自言心远俗，未始迹辞喧。过蒙良时幸，侧息吏途烦。簪缨非宿好，文史弃前言。夕卧北窗下，梦归南山园。白云慙幽谷，清风愧泉源。十年兹赏废，佳期今复存。挂冠谢朝侣，星驾别君门。
默念群疑起，玄通百虑清。初心灭阳艳，复见湛虚明。悟灭心非尽，求虚见后生。应将无住法，修到不成名。
宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
昔闻陈仲子，守义辞三公。身赁妻织屦，乐亦在其中。岂无穷贱苦，羞与倾巧同。长白临河上，于陵入济东。我行吊遗迹，感叹古泉空。
尊师厌尘去，精魄知何明。形气不复生，弟子空伤情。济北神如在，淮南药未成。共期终莫遂，寥落两无成。
上阳柳色唤春归，临渭桃花拂水飞。总为朝廷巡幸去，顿教京洛少光辉。昨从分陕山南口，驰道依依渐花柳。入关正投寒食前，还京遂落清明后。路上天心重豫游，御前恩赐特风流。便幕那能镂鸡子，行宫善巧帖毛毬。渭桥南渡花如扑，麦陇青青断人目。汉家行树直新丰，秦地骊山抱温谷。香池春溜水初平，预欢浴日照京城。今岁随宜过寒食，明年陪宴作清明。
旧传南海出灵禽，时乐名闻不可寻。形貌乍同鹦鹉类，精神别禀凤皇心。千年待圣方轻举，万里呈才无伴侣。红茸糅绣好毛衣，清泠讴鵶好言语。内人试取御衣牵，啄手暝声不许前。心愿阳乌恒保日，志嫌阴鹤欲凌天。天情玩讶良无已，察图果见祥经里。本持符瑞验明王，还用文章比君子。自怜弱羽讵堪珍，喜共华篇来示人。人见嘤嘤报恩鸟，多慙碌碌具官臣。
青宫朱邸翊皇闱，玉叶琼蕤发紫微。姬姜本来舅甥国，卜筮俱道凤皇飞。星昴殷冬献吉日，夭桃秾李遥相匹。鸾车凤传王子来，龙楼月殿天孙出。平台火树连上阳，紫炬红轮十二行。丹炉飞铁驰炎焰，炎霞烁电吐明光。绿𫐌绀幰纷如雾，节鼓清笳前启路。城隅靡靡稍东还，桥上鳞鳞转南渡。五方观者聚中京，四合尘烟涨洛城。商女香车珠结网，天人宝马玉繁缨。百壶渌酒千斤肉，大道连延障锦轴。先祝圣人寿万年，复祷宜家承百禄。珊瑚刻盘青玉尊，因之假道入梁园。梁园山竹凝云汉，仰望高楼在天半。翠幕兰堂苏合薰，珠帘挂户水波纹。别起芙蓉织成帐，金镂鸳鸯两相向。罽茵饰地承雕履，花烛分阶移锦帐。织女西垂隐烛台，双童连缕合欢杯。蔼蔼绮庭嫔从列，娥娥红粉扇中开。黄金两印双花绶，富贵婚姻古无有。清歌棠棣美王姬，流化邦人正夫妇。
何处送客洛桥头，洛水泛泛中行舟。可怜河树叶萎蕤，关关河鸟声相思。街鼓喧喧日将夕，去棹归轩两相迫。
君不见魏武草创争天禄，群雄睚眦相驰逐。昼携壮士破坚阵，夜接词人赋华屋。都邑缭绕西山阳，桑榆汗漫漳河曲。城郭为虚人代改，但有西园明月在。邺傍高冢多贵臣，娥眉𥊑睩共灰尘。试上铜台歌舞处，唯有秋风愁杀人。
珂马朝归连万石，矟门洞启亲迎客。北堂珍重琥珀酒，庭前列肆茱萸席。长袖迟回意绪多，清商缓转[目]腾波。旧传比翼侯家舞，新出将雏主第歌。汉家绛灌余兵气，晋代浮虚安足贵。正逢天下金镜清，偏加日饮醇醪意。谁复遨游不复归，闲庭莫畏不芳菲。会待城南春色至，竟将花柳拂罗衣。
江南湖水咽山川，春江溢入共湖连。气色纷沦横罩海，波涛鼓怒上漫天。鳞宗壳族嬉为府，弋叟罛师利焉聚。欹帆侧柁弄风口，赴险临深绕湾浦。一湾一浦怅邅回，千曲千溠怳迷哉。乍见灵妃含笑往，复闻游女怨歌来。暑来寒往运洄洑，潭生水落移陵谷。云间坠翮散泥沙，波上浮查栖树木。昨暮飞霜下北津，今朝行雁度南滨。处处沟洚清源竭，年年旧苇白头新。天地盈虚尚难保，人间倚伏何须道。秋月皛皛泛澄澜，冬景青青步纤草。念君宿昔观物变，安得踌蹰不衰老。
去年六月西河西，今年六月北河北。沙场碛路何为尔，重气轻生知许国。人生在世能几时，壮年征战髪如丝。会待安边报明主，作颂封山也未迟。
十五红粧侍绮楼，朝承握槊夜藏钩。君臣一意金门宠，兄弟双飞玉殿游。宁知宿昔恩华乐，变作潇湘离别愁。地湿莓苔生舞袖，江声怨叹入箜篌。自怜京兆双眉妩，会待南来五马留。
凤哉凤哉！啄琅玕。饮瑶池，栖昆仑之山哉。中国有圣人，感和气。飞来飞来，自歌自舞。先王册府，麒鳞之台。羇雌众雏故山曲，其鸣喈喈。其鸣喈喈，欲往衔之歘去来。去别鸾凤心徘徊，明年阿阁梧桐花叶开。群飞凤归来，群飞凤归来。
怀玉泉，恋仁者，寂灭真心不可见。空留影塔嵩岩下，宝王四海转千轮。金昙百粒送分身，山中二月娑罗会。虚呗遥遥愁思人，我念过去微尘劫。与子禅门同正法，虽在神仙兰省间。常持清净莲花叶，来亦好，去亦好。了观车行马不移，当见菩提离烦恼。
清都众木总荣芬，传道孤松最出群。名接天庭长景色，气连宫阙借氛氲。悬池的的停华露，偃盖重重拂瑞云。不借流膏助仙鼎，愿将桢干捧明君。莫比冥灵楚南树，朽老江边代不闻。
寒山上半空，临眺尽寰中。是日巡游处，晴光远近同。川明分渭水，树暗辨新丰。岩壑清音暮，天歌起大风。
洞府寒山曲，天游日旰回。披云看石镜，拂雪上金台。竹径龙骖下，松庭鹤辔来。双童还献药，五色耀仙材。
青海和亲日，潢星出降时。戎王子壻宠，汉国舅家慈。春野开离䜩，云天起别词。空弹马上曲，讵减凤楼思。
翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。
朗朗神居峻，轩轩瑞象威。圣君成愿果，太子拂天衣。至乐三灵会，深仁四皓归。还闻涡水曲，更绕白云飞。
梁王池馆好，晓日凤楼通。竹町罗千衞，兰筵降两宫。清歌芳树下，妙舞落花中。臣觉筵中听，还如大国风。
进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤遶林。大风将小雅，一字尽千金。
绿竹初成苑，丹砂欲化金。乘龙与骖凤，歌吹满山林。爽气凝情逈，寒光映浦深。忘忧题此观，为乐赏同心。
宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
孔圣家邹鲁，儒风蔼典坟。龙骖廻旧宅，凤德咏余芬。入室神如在，升堂乐似闻。悬知一王法，今日待明君。
回銮青岳观，帐殿紫烟峰。仙路迎三鸟，云衢驻两龙。园林看化塔，坛墠识余封。山外闻箫管，还如天上逢。
千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
青气含春雨，知从岱岳来。行云避师出，洒雨待车廻。厌浥尘清道，空蒙柳映台。最宜三五夜，晴月九重开。
今岁好拖钩，横衔敞御楼。长绳系日住，贯索挽河流。鬬力频催鼓，争都更上筹。春来百种戏，天意在宜秋。
周召尝分陕，诗书空复传。何如万乘睠，追赏二南篇。郡带洪河侧，宫临大道边。洛城将日近，佳气满山川。
寒更玉漏催，晓色御前开。泱漭云阴积，氤氲风雪廻。山知银作瓮，宫见璧成台。欲验丰年象，飘摇仙藻来。
温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
堂邑山林美，朝恩晦日游。园亭含淑气，竹树遶春流。舞席千花妓，歌船五彩楼。群欢与王泽，岁岁满皇州。
东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
陇首名公石，来承圣札归。鱼龙生意态，钩劒动铓辉。字得神明保，词慙少女徽。谁家羽林将，又逐凤书飞。
重华升宝历，轩帝眇闲居。政成天子孝，俗返上皇初。忘味因观乐，欢心寄合酺。自怜疲马意，恋恋主恩余。
朱城尘曀灭，翠幕景情开。震震灵鼍起，翔翔舞凤来。雕盘装草树，绮乘结楼台。共喜光华日，酣歌捧玉杯。
晓月调金阙，朝暾对玉盘。争驰群鸟散，鬬伎百花团。遇圣人知幸，承恩物自欢。洛桥将举烛，醉舞拂归鞍。
恺宴惟今席，余欢殊未穷。入云歌袅袅，向日伎丛丛。驶管催酣兴，留关待曲终。长安若为乐，应与万方同。
金坛启曙闱，真气肃微微。落月衔仙窦，初霞拂羽衣。香随龙节下，云逐凤箫飞。暂住蓬莱戏，千年始一归。
窈窕流精观，深沈紫翠庭。金匳调上药，宝案读仙经。作赋看神雨，乘槎辨客星。秪应谢人俗，轻举托云𫐌。
金炉承道诀，玉牒启玄机。云逐笙歌度，星流宫殿飞。乘风嬉浩荡，窥月弄光辉。唯有三山鹤，应同千载归。
道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。
西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
凉风吹夜雨，萧瑟动寒林。正有高堂宴，能忘迟暮心。军中宜劒舞，塞上重笳音。不作边城将，谁知恩遇深。
窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
东山怀卧理，南省怅悲翁。共见前途促，何知后会同。莫轻一筵宴，明日半成空。况尔新离阙，思归迷梦中。
畴昔同声友，骞飞出凤池。风云一荡薄，日月屡参差。此别黄叶下，前期安可知。谁怜楚南树，不为岁寒移。
常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
将星移北洛，神雨避东京。为负刚肠誉，还追强项名。白云向伊阙，黄叶散昆明。多谢弦歌宰，稀闻桴鼓声。
闻道长岑令，奋翼宰旅门。长安东陌上，送客满朱轩。琴爵留佳境，山池借好园。兹游恨不见，别后缀离言。
河朔人无岁，荆南义廪开。将兴泛舟役，必仗济川才。夜月临江浦，春云历楚台。调饥坐相望，绣服几时回。
汉掖通沙塞，边兵护草腓。将行司马令，助以铁冠威。白露鹰初下，黄尘骑欲飞。明年春酒熟，留酌二星归。
斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇讐。因君阅河朔，垂泪语幽州。
青组言从史，鸿都忽见求。款言人向老，饮别岁方秋。髣髴长安陌，平生是旧游。何时复相遇，宛在水中流。
数步圆塘水，双鸿戢羽仪。一飞乔木上，一返故林垂。澹泊含秋景，虚明抱夜规。无因留绝翰，云海意差池。
丝管清且哀，一曲倾一杯。气将然诺重，心向友朋开。古木无生意，寒云若死灰。赠君芳杜草，为植建章台。
缙云连省阁，沟水遽西东。然诺心犹在，荣华岁不同。孤城临楚塞，远树入秦宫。谁念三千里，江潭一老翁。
孤城抱大江，节使往朝宗。果是台中旧，依然水上逢。京华遥比日，疲老飒如冬。窃羡能言鸟，衔恩向九重。
和玉悲无已，长沙宦不成。天从扇枕愿，人遂倚门情。方外怀司马，江东忆步兵。问君栖泊处，空岭夜猿惊。
送客之江上，其人美且才。风波万里阔，故旧十年来。劒拔蛟随断，弓张鸟自摧。阳桥书落落，驿马定先回。
昔滥貂蝉长，同承雨露霏。今参鱼鳖守，望美洞庭归。浦树悬秋影，江云烧落辉。离魂似征帆，恒往帝乡飞。
离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。于焉复分手，此别伤如何。
老亲依北海，贱子弃南荒。有泪皆成血，无声不断肠。此中逢故友，彼地送还乡。愿作枫林叶，随君度洛阳。
二年共游处，一旦各西东。请君聊驻马，看我转征蓬。画鹢愁南海，离驹思北风。何时似春雁，双入上林中。
握手与君别，歧路赠一言。曹卿礼公子，楚媪馈王孙。倏尔生六翮，翻飞戾九门。常怀客鸟意，会答主人恩。
秋雁逢春返，流人何日归？将余去国泪，洒子入乡衣。饥狖啼相聚，愁猿喘更飞。南中不可问，书此示京畿。
惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
江如晓天净，石似暮霞张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
南土多为寇，西江尽畏途。山行阻篁竹，水宿碍萑蒲。使越才应有，征蛮力岂无。空传人赠劒，不见虎衔珠。
江势连山远，天涯此夜愁。霜空极天静，寒月带江流。思起南征棹，文高北望楼。自怜如坠叶，泛泛侣仙舟。
兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
旅窜南方远，传闻北使来。旧庭知玉树，合浦识珠胎。白发因愁改，丹心托梦廻。皇恩若再造，为忆不然灰。
北极辞明代，南溟宅放臣。丹诚由义尽，白发带愁新。鸟坠炎洲气，花飞洛水春。平生歌舞席，谁忆不归人。
山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
㴩湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
危楼泻洞湖，积水照城隅。命驾邀渔火，通家引凤雏。山晴红蘂匝，洲晓绿苗铺。举目思乡县，春光定不殊。
湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
晦日嫌春浅，江浦看湔衣。道傍花欲合，枝上鸟犹稀。共忆浮桥晚，无人不醉归。寄书题此日，雁过洛阳飞。
西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
昔日接㒿倒，今我葛巾翻。宿酒何时醒，形骸不复存。忽闻有嘉客，躧步出闲门。桃花春径满，误识武陵源。
忽惊石榴树，远出渡江来。戏问芭蕉叶，何愁心不开。微霜拂宫桂，凄吹扫庭槐。荣盛更如此，慙君独见哀。
亚相本时英，归来复国桢。朝推长孺直，野慕隐之清。传节还闽嶂，皇华入汉京。宁思江上老，岁[晏]独无成。
富贵还乡国，光华满旧林。秋风树不静，君子叹何深。故老空悬劒，邻交日散金。众芳摇落尽，独有岁寒心。
日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
世上求真客，天台去不还。传闻有仙要，梦寐在兹山。朱阙青霞断，瑶堂紫月闲。何时枉飞鹤，笙吹接人间。
天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
旧馆分江日，凄然望落晖。相逢传旅食，临别换征衣。昔记山川是，今伤人代非。往来皆此路，生死不同归。
春色沅湘尽，三年客始回。夏云随北帆，同日过江来。水漫荆门出，山平郢路开。比肩羊叔子，千载岂无才。
人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
巫山云雨峡，湘水洞庭波。九辨人犹摈，三秋鴈始过。旃裘吴地尽，髫荐楚言多。不果朝宗愿，其如江汉何。
除夜清樽满，寒庭燎火多。舞衣连臂拂，醉坐合声歌。至乐都忘我，冥心自委和。今年只如此，来岁知如何。
仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采苹归。
旅泊青山夜，荒庭白露秋。洞房悬月影，高枕听江流。猿响寒岩树，萤飞古驿楼。他乡对摇落，倂觉起离忧。
碣馆英灵在，瑶山美谥尊。剪桐悲曩戏，攻玉怆新恩。宫仗传驰道，朝衣送国门。千秋谷门外，明月照西园。
梁国深文雅，淮王爱道仙。帝欢同宴日，神夺上宾年。旒旐飞行树，帷宫宿野烟。指言君爱弟，挥泪满山川。
西华三公族，东闱五可才。玉环初受庆，金玦反逢灾。桂殿花空落，桐园月自开。朝云将暮雨，长绕望思台。
昔日三朝路，逶迤四望车。绣腰长命绮，隐髻连枝花。今春戾园树，索然无岁华。共伤千载后，惟号一王家。
五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。
国骋双骐骥，庭仪两凤皇。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
王宰丹青化，春卿礼乐才。缁衣传旧职，华衮赠新哀。路泣群官送，山嘶驷马廻。佳辰无白日，宾阁有青苔。
门歌出野田，冠带寝穷泉。万事皆身外，平生尚目前。西垣紫泥綍，东岳白云篇。自惜同声处，从今遂绝弦。
相宅隆坤宝，承家占海封。庭中男执雁，门外女乘龙。鸣玉游三省，𪭢金侍九重。一朝宾客散，留劒在青松。
才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。
叹息书林友，才华天下选。并赋三阳宫，集诗集贤殿。具物衣如在，咄嗟长不见。既哀薤露词，岂忘平生眷。
海岱英灵气，胶庠礼乐资。风流满天下，人物擅京师。疾起扬雄赋，魂游谢客诗。从今好文主，遗恨不同时。
象设存华馆，威仪下墓田。凤池伤旧草，麟史泣遗编。帷盖墟烟没，干旌陇日悬。古来埋玉树，流恨满山川。
锦帐为郎日，金门待诏时。杨宫先上赋，柏殿几连诗。瞬息琴歌断，凄凉箫挽悲。那堪霸陵岸，回首望京师。
宅兆西陵上，平生雅志从。城临丹阙近，山望白云重。会葬知元伯，看碑识蔡邕。无由接神理，挥涕向青松。
常时好宾客，永日对弦歌。是日归泉下，伤心无奈何。墓庭人已散，祭处鸟来过。碑石生苔藓，荣名岂复多。
忠鲠难为事，平生尽畏途。如弦心自直，秀木势恒孤。诏葬南陵道，神游北斗枢。贵门传万石，余庆在双珠。
爵位题龙旐，威仪出凤城。路傍人泣送，门外马嘶迎。万事非吾有，千悲是世情。昔焉称夏日，今也谥冬卿。
窅然长夜台，举世可哀哉。泉户一朝闭，松风四面来。石碑填駮藓，珠服聚尘埃。谁言辽东鹤，千年往复廻。
蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金隄青草馥，长承瑶水白云杯。
禁林艳裔发青阳，春望逍遥出画堂。雨洗亭臯千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更覩日重光。
温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
凤皇楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
三阳丽景早芳辰，四序嘉园物候新。梅花百般障行路，垂柳千条暗回津。鸟惊直为飞风叶，鱼跃都由怯岸人。唯愿圣主南山寿，何愁不赏万年春。
金天诞圣千秋节，玉醴还分万寿觞。试听紫骝歌乐府，何如𫘧骥舞华冈。连鶱势出鱼龙变，躞蹀骄生鸟兽行。岁岁相传指树日，翩翩来伴庆云翔。
圣皇至德与天齐，天马来仪自海西。腕足徐行拜两膝，繁骄不进踏千蹄。髬髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且裴徊。莫言阙下桃花舞，别有河中兰叶开。
江上春来早可观，巧将春物妬余寒。水苔共绕留乌石，花鸟争开鬬鸭栏。佩胜芳辰日渐暖，然灯美夜月初圆。意随北雁云飞去，直待南州蕙草残。
空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
寒灰飞玉琯，汤井驻金舆。既得方明相，还寻大隗居。悬泉珠贯下，列帐锦屏舒。骑远林逾密，笳繁谷自虚。门旗堑复磴，殿幕裹通渠。舞凤迎公主，雕龙赋婕妤。地幽天赏洽，酒乐御筵初。菲才叨侍从，连藻媿应徐。
圣德与天同，封峦欲报功。诏书期日下，灵感应时通。触石云呈瑞，含花雪告丰。积如沙照月，散似面从风。舞集仙台上，歌流帝乐中。遥知百神喜，洒路待行宫。
寒食春过半，花秾鸟复娇。从来禁火日，会接清明朝。鬬敌鸡殊胜，争毬马绝调。晴空数云点，香树百风摇。改木迎新燧，封田表旧烧。皇情爱嘉节，传曲与箫韶。
圣情留曩镇，佳气翊兴王。增戟雄都府，高车转太常。川横八练阔，山带五龙长。连帅初恩命，天人旧纪纲。饯涂飞御藻，阖境自生光。明主征循吏，何年下凤皇。
圣政惟稽古，宾门引上才。坊因购书立，殿为集贤开。髦彦星辰下，仙章日月回。字如龙负出，韵是凤衔来。庭柳余春驻，宫莺早夏催。喜承芸阁宴，幸奉柏梁杯。
万心翘乐宴，三舍缓昌时。山接夏云险，台留春日迟。节移芳未歇，兴隔赏仍追。醉后传嘉惠，楼前舞圣慈。皇恩与时合，天意若人期。故发前旬雨，新垂湛露诗。
蒲坂横临晋，华芝晓望秦。关城雄地险，桥路扼天津。楼映行宫日，隄含宫树春。黄云随宝鼎，紫气逐真人。东咏唐虞迹，西观周汉尘。山河非国宝，明主爱忠臣。
西岳镇皇京，中峰入太清。玉銮重岭应，缇[骑]薄云迎。霁日悬高掌，寒空类削成。轩游会神处，汉幸望仙情。旧庙青林古，新碑绿字生。群臣愿封岱，还驾勒鸿名。
牛斗三分国，龙骧一统年。智高宁受制，风急肯廻船。有策擒吴嚭，无言让范宣。援孤因势屈，功重为谗偏。旧迹灰尘散，枯坟故老传。百代逢明主，何辞死道边。
河上无名老，知非汉代人。先探道德要，留待圣明辰。玄妙为天下，清虚用谷神。化将和气一，风与太初邻。灵庙观遗像，仙歌入至真。皇心齐万物，何处不同尘。
周狩闻岐礼，秦都辨雍名。献禽天子孝，存老圣皇情。温润宜冬幸，游畋乐岁成。汤云出水殿，暖气入山营。坎意无私洁，干心称物平。帝歌流乐府，溪谷也增荣。
汉苑佳游地，轩庭近侍臣。共持荣幸日，来赏艳阳春。馔玉颁王篚，𪭢金下帝钧。池台草色徧，宫观柳条新。花绶光连榻，朱颜畅饮醇。圣朝多乐事，天意每随人。
乐游形胜地，表里望郊宫。北阙连天顶，南山对掌中。皇恩贷芳月，旬宴美成功。鱼戏芙蓉水，莺啼杨柳风。春光看欲暮，天泽恋无穷。长袖招斜日，留光待曲终。
侍帝金华讲，千龄道固稀。位将贤士设，书共学徒归。首命深燕隗，通经浅汉韦。列筵荣赐食，送客愧儒衣。贺燕窥簷下，迁莺入殿飞。欲知朝野庆，文教日光辉。
小暑夏弦应，徽音商管初。愿赍长命缕，来续大恩余。三殿褰珠箔，群官上玉除。助阳尝麦彘，顺节进龟鱼。甘露垂天酒，芝花捧御书。合丹同蝘蜓，灰骨共蟾蜍。今日伤蛇意，衔珠遂阙如。
千龄逢启圣，万域共来威。庆接郊禋后，酺承农事稀。御楼横广路，天乐下重闱。鸾凤调歌曲，虹霓动舞衣。合声云上聚，连步月中归。物覩恩无外，神和道入微。镐京陪乐饮，柏殿奉文飞。徒竭秋云影，何资春日晖。
五德生王者，千龄启圣人。赤光来照夜，黄云上覆晨。海县衔恩久，朝章献舞新。高居帝座出，夹道众官陈。槊杖洗清景，磬管凝秋旻。珠囊含瑞露，金镜抱仙轮。何岁无乡饮，何田不报神。薰歌与名节，传代幸群臣。
六龙鸣玉銮，九折步云端。河络南浮近，山经北上难。羽仪映松雪，戈甲带春寒。百谷晨笳动，千岩晓仗攒。皇心感韶节，敷藻念人安。既立省方馆，复建礼神坛。扈跸参天老，承荣忝夏官。长勤百年意，思见一胜残。
大块镕群品，经生偶圣时。猥承三事命，虚忝百僚师。右揆谋华硕，前星傅重资。连骞求旧礼，滥典乐贤诗。赐釜同荣拜，𪭢金宴宰司。菊花吹御酒，兰叶捧天词。宝历休明盛，颓年晷漏衰。少留青史笔，未敢赤松期。
汉武横汾日，周王宴镐年。何如造区夏，复此睦亲贤。巢凤新成阁，飞龙旧跃泉。棣华歌尚在，桐叶戏仍传。禁籞氛埃隔，平台景物连。圣慈良有裕，王道固无偏。问俗兆人阜，观风五教宣。献图开益地，张乐奏钧天。侍酒衢樽满，询刍谏鼓悬。永言形友爱，万国共周旋。
六月歌周雅，三边遣夏卿。欲施攻战法，先作简稽行。礼乐知谋帅，春秋识用兵。一劳堪定国，万里即长城。策有和戎利，威传破虏名。军前雨洒道，楼上月临营。别藻瑶华降，同衣锦襮荣。关山由义近，戎马为恩轻。丝竹路傍散，风云马上生。朝廷谓吉甫，邦国望君平。
礼乐逢明主，韬钤用老臣。恭凭神武策，远御鬼方人。供帐荣恩饯，山川喜诏巡。天文日月丽，朝赋管弦新。幼志传三略，衰材谢六钧。胆由忠作伴，心固道为邻。汉保河南地，胡清塞北尘。连年大军后，不日小康辰。劒舞轻离别，歌酣忘苦辛。从来思博望，许国不谋身。
葱郁兴王郡，殷忧启圣图。周成会西土，汉武幸南都。岁卜銮舆迈，农祠鴈政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭余鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。
冬狩美秦正，新丰乐汉行。星陈玄武阁，月对羽林营。寒木罗霜仗，空山响夜更。恩深灵液暖，节劲古松贞。文武皆王事，输心不为名。
射观通玄阙，兵栏辟御筵。雕弧月半上，画的晕重圆。羿后神幽赞，灵王法暗传。贯心精四返，饮羽妙三联。雪鹤来衔箭，星麟下集弦。一逢军宴洽，万庆武功宣。
豫动三灵赞，时巡四海威。陕关凌曙出，平路半春归。霍镇迎云罕，汾河送羽旗。山南柳半密，谷北草全稀。迟日宜华盖，和风入袷衣。上林千里近，应见百花飞。
离亭拂御沟，别曲舞船楼。诏饯朝廷牧，符分海县忧。股肱还入郡，父母更临州。扇逐仁风传，车随霖雨流。恩光水上溢，荣色柳间浮。预待群方最，三公不远求。
尧舜传天下，同心致太平。吾君内举圣，远合至公情。锡命承丕业，崇亲享大名。二天资广运，两曜益齐明。道畅昆虫乐，恩深朽蠹荣。皇舆久西幸，留镇在东京。合宴千官入，分曹百戏呈。乐来嫌景遽，酒著讶寒轻。喜气连云阁，欢呼动洛城。人间知几代，今日见河清。
石涧泉虚落，松崖路曲回。闻君北溪下，想像南山隈。近念鼎湖别，遥思云嶂陪。不同奇觏往，空覩斯文来。岁后寒初变，春前芳未开。黄蕤袅岸柳，紫蕚折村梅。尽室兹游玩，盈门几乐哉。嗟留洛阳陌，梦诣建章台。野失巢由性，朝非元凯才。布怀钦远迹，幽意日尘埃。
闻君汤井至，潇洒憇郊林。拂曙携清赏，披云觏绿岑。欢言游览意，款曲望归心。是日期佳客，同山忽异寻。桃花迂路转，杨柳间门深。泛舟伊水涨，系马香树阴。繁弦弄水族，娇吹狎沙禽。春满汀色媚，景斜岚气侵。怀仁殊未远，重德匪专临。来藻敷幽思，连词报所钦。
徐陈尝并作，枚马亦同时。各负当朝誉，俱承明主私。夫君迈前侣，观国骋奇姿。山似鸣威凤，泉如出宝龟。才雄子云笔，学广仲舒帷。紫绶拂三寺，朱门临九逵。昔我含香日，联尔缙云司。朝携兰省步，夕退竹林期。中路一分手，数载来何迟。求友还相得，群英复在兹。留台少人务，方驾递寻追。涉玩怀同赏，霑芳忆共持。迎宾南涧饮，载妓东城嬉。春郊绿亩秀，秋涧白云滋。名画披人物，良书讨滞疑。兴来光不惜，欢往迹如遗。岁晏罢行乐，层城间所思。夜魂灯处厌，朝髪镜前衰。忽枉崔骃什，兼流韦孟词。曲高弥寡和，主善代为师。齐戒观华玉，留连叹色丝。终慙起予者，何足与言诗。
水竹幽闲地，簪缨近侍臣。雍容乘暇日，潇洒出嚣尘。树对思朋鸟，池深入养鳞。管弦高逐吹，歌舞妙含春。老子叨专席，欢邀隔缙绅。此中情不浅，遥寄赏心人。
温谷寒林薄，群游乐事多。佳人蹀骏马，乘月夜相过。秀色然红黛，娇香发绮罗。镜前鸾对舞，琴里凤传歌。妬宠倾新意，衔恩奈老何。为君留上客，欢笑敛双蛾。
万类春皆乐，徂颜独不怡。年来人更老，花发意先衰。乳鹊穿坛画，巢蜂触网丝。平生美容色，宿昔影中疑。远道何由梦，同心在者谁。西风欲谁语，悯默遂无词。
都邑群方首，商泉旧俗讹。变风须恺悌，成化伫弦歌。畴昔珪璋友，雍容文雅多。振缨游省闼，锵玉宰京河。别曲鸾初下，行轩雉尚过。百壶非饯意，流咏在人和。
书阁移年岁，文明难复辞。欢言冬雪满，恨别夏云滋。外尹方为政，高明自不欺。老人骖驭往，童子狎雏嬉。日茂西河俗，寂寥东观期。遥怀秀才令，京洛见新诗。
虏地河冰合，边城备此时。兵连紫塞路，将举白云司。提劒荣中贵，衔珠盛出师。日华光组练，风色焰旌旗。投笔尊前起，横戈马上辞。梅花吹别引，杨柳赋归诗。
燕人同窜越，万里自相哀。影响无期会，江山此地来。暮年伤泛梗，累日慰寒灰。潮水东南落，浮云西北回。俱看石门远，倚棹两悲哉。
传闻合浦叶，曾向洛阳飞。何日南风至，还随北使归。红颜渡岭歇，白首对秋衰。高歌何由见，层堂不可违。谁怜炎海曲，泪尽血沾衣。
待罪居重译，穷愁暮雨秋。山临鬼门路，城绕瘴江流。人事今如此，生涯尚可求。逢君入乡县，传我念京周。别恨归途远，离言暮景遒。夷歌翻下泪，芦酒未消愁。闻有胡兵急，深怀汉国羞。和亲先是诈，款塞果为讐。释系应分爵，蠲徒几复侯。廉颇诚未老，孙叔宜无谋。若道冯唐事，皇恩尚可收。
绝镇功难立，悬军命匪轻。复承迁相后，弥重任贤情。将起神仙地，才称礼乐英。长心堪系虏，短语足论兵。日授休门法，星教置阵名。龙泉恩已著，燕颔相终成。月窟穷天远，河源入塞清。老天操别翰，承旨颂升平。
求友殊损益，行道异穷申。缀我平生气，吐赠薄游人。结恩事明主，忍爱远辞亲。色丽成都俗，膏腴蜀水滨。如何从宦子，坚白共缁磷。日月千龄旦，河山万族春。怀铅书瑞府，横草事边尘。不及安人吏，能令王化淳。
远莅长沙渚，欣逢贾谊才。江山疲应接，风日复晴开。江树云间断，湘山水上来。近洲朝鹭集，古戍夜猿哀。岸杼含苍捄，河蒲秀紫台。月余偏地赏，心尽故人杯。自我违京洛，嗟君此溯洄。容华因别老，交旧与年颓。梦见长安陌，朝宗实盛哉。
城外宵钟敛，闺中曙火残。朝光曜庭雪，宿冻聚池寒。正色临厅事，疑词定笔端。除苛囹圄息，伐枳吏人宽。河内功犹浅，淮阳疾未安。镜中星髪变，顿使世情阑。
水国何辽旷，风波遂极天。西江三纪合，南浦二湖连。危堞临清境，烦忧暂豁然。九围观掌内，万象阅眸前。日去长沙渚，山横云梦田。汀葭变秋色，津树入寒烟。潜穴探灵诡，浮生揖圣仙。至今人不见，迹灭事空传。
画作飞凫艇，双双竞拂流。低装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖溠，标争西驿楼。并驱常诧速，非畏日光遒。
留侯封万户，园令寿千金。本为成王业，初由赋上林。繁荣安足恃，霜露递相寻。鸟哭楚山外，猿啼湘水阴。梦中城阙近，天畔海云深。空对忘忧酌，离忧不去心。
杞梓滞江滨，光华向日新。难兄金作友，媚子玉为人。山水含秋兴，池亭借善邻。簷松风送静，院竹鸟来驯。翠斝吹黄菊，雕盘鲙紫鳞。缓歌将醉舞，为拂绣衣尘。
摇落长年叹，蹉跎远宦心。北风嘶代马，南浦宿阳禽。佳此黄花酌，酣余白首吟。凉云霾楚望，蒙雨蔽荆岑。登眺思清景，谁将眷浊阴。钓歌出江雾，樵唱入山林。鱼以嘉名采，木为美材侵。大道由中悟，逍遥匪外寻。参佐多君子，词华妙赏音。留题洞庭观，望古意何深。
水国生秋草，离居再及瓜。山川临洞穴，风日望长沙。物土南州异，关河北信赊。日昏闻怪鸟，地热见修虵。远人梦归路，瘦马嘶去家。正有江潭月，徘徊恋九华。
平湖晓望分，仙峤气氛氲。鼓枻乘清渚，寻峰弄白云。江寒天一色，日静水重纹。树坐参猿啸，沙行入鹭群。缘源斑筿密，罥径绿萝纷。洞穴传虚应，枫林觉自熏。双童有灵药，愿取献明君。
日出洞庭水，春山挂断霞。江涔相映发，卉木共纷华。湘戍南浮阔，荆关北望赊。湖阴窥魍魉，丘势辨巴蛇。岛户巢为馆，渔人艇作家。自怜心问景，三岁客长沙。
炎洲苦三伏，永日卧孤城。赖此闲庭夜，萧条夜月明。独歌还太息，幽感见余声。江近鹤时呌，山深猿屡鸣。息心观有欲，弃知返无名。五十知天命，吾其达此生。
念别㴩湖去，浮舟更一临。千峰出浪险，万木抱烟深。南郡延恩渥，东山恋宿心。露花香欲醉，时鸟啭余音。涉趣皆留赏，无奇不徧寻。莫言山水间，幽意在鸣琴。
尔家叹穷鸟，吾族赋归田。莫道荣枯异，同嗟世网牵。黄陵浮汨渚，青草会湘川。去国逾三岁，兹山老二年。寒鸮鸣舍下，昏虎卧篱前。客泪堪斑竹，离亭欲赠荃。放言久无次，触兴感成篇。
流落经荒外，逍遥此梵宫。云峰吐月白，石壁淡烟红。宝塔灵仙涌，悬龛造化功。天香涵竹气，虚呗引松风。簷牖飞花入，廊房激水通。猿鸣知谷静，鱼戏辨江空。静默将何贵，惟应心境同。
东北春风至，飘飘带雨来。拂黄先变柳，点素早惊梅。树蔼悬书阁，烟含作赋台。河鱼未上冻，江蛰已闻雷。美人宵梦著，金屏曙不开。无缘一启齿，空酌万年杯。
穷冬万花匝，永夜百忧攒。危戍临江火，空斋入雨寒。断猿知屡别，嘶鴈觉虚弹。心对炉灰死，颜随庭树残。旧恩怀未报，倾胆镜中看。
陈焦心息尽，死意不期生。何幸光华旦，流人归上京。愁将网共解，服与代俱明。复是三阶正，还逢四海平。谁能定礼乐，为国著功成。
东汉兴唐历，南河复禹谋。宁知瘴疠地，生入帝皇州。雷雨苏虫蛰，春阳放鸴鸠。洄沿炎海畔，登降闽山陬。岭路分中夏，川源得上流。见花便独笑，看草即忘忧。自始居重译，天星已再周。乡关绝归望，亲戚不相求。弃杖枯还植，穷鳞涸更浮。道消黄鹤去，运启白驹留。江妾晨炊黍，津童夜櫂舟。盛明良可遇，莫后洛城游。
天德平无外，关门东复西。不将千里隔，何用一丸泥。
乐奏天恩满，杯来秋兴高。更蒙萧相国，对席饮醇醪。
圣德垂甘露，天章下大风。又乘黄阁赏，愿作黑头公。
西掖恩华降，南宫命席阑。讵知鸡树后，更接凤池欢。
秋阴士多感，雨息夜无尘。清樽宜明月，复有平生人。
醉后乐无极，弥胜未醉时。动容皆是舞，出语总成诗。
今日此相送，明年此相待。天上客星回，知君渡东海。
真人降紫气，邀我丹田宫。远寄双飞舄，飞飞不碍空。
大师捐世去，空余法力在。远寄无碍香，心随到南海。
即今三伏尽，尚自在临邛。归途千里外，秋月定相逢。
蜀地寒犹暖，正朝发早梅。偏惊万里客，已复一年来。
客心争日月，来往预期程。秋风不相待，先至洛阳城。
去国年方晏，愁心转不堪。离人与江水，终日向西南。
实相归悬解，虚心暗在通。澄江明月内，应是色成空。
危石江中起，孤云岭上还。相逢皆得意，何处是乡关。
故岁今宵尽，新年明旦来。愁心随斗柄，东北望春回。
夜风吹醉舞，庭户对酣歌。愁逐前年少，欢迎今岁多。
桃枝堪辟恶，爆竹好惊眠。歌舞留今夕，犹言惜旧年。
今岁元日乐，不谢往年春。知向来心道，谁为昨夜人。
耗磨传兹日，纵横道未宜。但令不忌醉，翻是乐无为。
上月今朝减，流传耗磨辰。还将不事事，同醉俗中人。
春来半月度，俗忌一时闲。不酌他乡酒，惟堪对楚山。
家居洛阳下，举目见嵩山。刻作茱萸节，情生造化间。
黄花宜泛酒，青岳好登高。稽首明廷内，心为天下劳。
菊酒携山客，萸囊系牧童。路疑随大隗，心似问鸿蒙。
九日重阳数，三秋万实成。时来谒轩后，罢去坐蓬瀛。
晚节欢重九，高山上五千。醉中知遇圣，梦里见寻仙。
白首看黄叶，徂颜复几何。空慙棠树下，不见政成歌。
狱中生白发，岭外罢红颜。古来相送处，凡得几人还。
万里投荒裔，来时不见亲。一朝成白首，看取报家人。
董氏娇娆性，多为窈窕名。人随秋月落，韵入捣衣声。
粉蘂粘妆簏，金花竭翠条。夜台无戏伴，魂影向谁娇。
旧亭红粉阁，宿处白云关。春日双飞去，秋风独不还。
舞席沾残粉，歌梁委旧尘。独伤窗里月，不见帐中人。
三月时将尽，空房妾独居。蛾眉愁自结，鬓髪没情梳。
汉兵出顿金微，照日光明铁衣。百里火旛焰焰，千行云骑霏霏。蹙踏辽河自竭，鼓噪燕山可飞。正属四方朝贺，端知万舞皇威。
少年胆气凌云，共许骁雄出群。匹马城西挑战，单刀蓟北从军。一鼓鲜卑送款，五饵单于解纷。誓欲成名报国，羞将开合论勋。
万玉朝宗凤扆，千金率领龙媒。眄鼓凝骄躞蹀，听歌弄影徘徊。
天鹿遥征衞叔，日龙上借羲和。将共两骖争舞，来随八骏齐歌。
彩旄八佾成行，时龙五色因方。屈膝衔杯赴节，倾心献寿无疆。
帝皂龙驹沛艾，星兰骥子权奇。腾倚骧洋应节，繁骄接迹不移。
二圣先天合德，群灵率土可封。击石骖驔紫燕，𪭢金顾步苍龙。
圣君出震应箓，神马浮河献图。足踏天庭鼓舞，心将帝乐踌蹰。
青郊上巳艳阳年，紫禁皇游祓渭川。幸得欢娱承湛露，心同草树乐春天。
林间艳色骄天马，苑里秾华伴丽人。愿逐南风飞帝席，年年含笑舞青春。
西京上相出扶阳，东郊别业好池塘。自非仁智符天赏，安能日月共回光。
池如明镜月华开，山学香炉云气来。神藻飞为鹡鸰赋，仙声飏出凤皇台。
花蕚楼前雨露新，长安城里太平人。龙衔火树千重焰，鸡踏莲花万岁春。
帝宫三五戏春台，行雨流风莫妬来。西域灯轮千影合，东华金阙万重开。
摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。
绣装帕额宝花冠，夷歌骑舞借人看。自能激水成阴气，不虑今年寒不寒。
腊月凝阴积帝台，豪歌急鼓送寒来。油囊取得天河水，将添上寿万年杯。
寒气宜人最可怜，故将寒水散庭前。惟愿圣君无限寿，长取新年续旧年。
昭成皇后帝家亲，荣乐诸人不比伦。往日霜前花委地，今年雪后树逢春。
暮春三月日重三，春水桃花满禊潭。广乐逶迤天上下，仙舟摇衍镜中酣。
平湖一望上连天，林景千寻下洞泉。忽惊水上光华满，疑是乘舟到日边。
巴陵一望洞庭秋，日见孤峰水上浮。闻道神仙不可接，心随湖水共悠悠。
山庭迥迥面长川，江树重重极远烟。形影相追高翥鸟，心肠倂断北风船。
去年寒食洞庭波，今年寒食襄阳路。不辞著处寻山水，秪畏还家落春暮。
方如棋局，圆如棋子。动如棋生，静如棋死。
客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归鴈，驰怀洛阳道。
离忧耿未和，春虑忽蹉跎。择木猿知去，寻泥燕独过。惊花飜霁日，垂柳拂烟波。激意屡怡赏，无如乡念何。
客心惊暮序，宾鴈下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
远水沈西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。
湾潭幽意深，杳霭涌寒岑。石痕秋水落，岚气夕阳沈。澄彻天为底，渊玄月作心。青溪非大隐，归弄白云浔。
晚景寒鵶集，秋风旅鴈归。水光浮日出，霞彩暎江飞。洲白芦花吐，园红柿叶稀。长沙卑湿地，九月未成衣。
瘴江西去火为山，炎徼南穷鬼作关。从此更投人境外，生涯应在有无间。
郡馆临清赏，开扃坐白云。讼虚棠户曙，观静竹簷曛。悬榻迎宾下，趋庭学礼闻。风传琴上意，遥向日华纷。
幽谷杜陵边，风烟别几年。偶来伊水曲，溪嶂觉依然。傍浦怜芳树，寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。
层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有余哀。
昔时陪二贤，缨冕会神仙。一去驰江海，相逢共播迁。无因千里驾，忽覩四愁篇。览讽欢何已，欢终徒怆然。
主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。
亭伯负高名，羽仪称上京。魏珠能烛乘，秦璧许连城。六月飞将远，三冬学已精。洛阳推贾谊，江夏贵黄琼。推演中都术，旋参河尹声。累迁登御府，移拜践名卿。庭聚歌钟丽，门罗棨戟荣。鹦杯飞广席，兽火列前楹。散诞林园意，殷勤敬爱情。无容抱衰疾，良宴每招迎。契得心逾重，言忘道益真。相勗忠义节，共谈词赋英。雕虫曾靡弃，白凤已先鸣。光接神愈骇，音来味不成。短歌甘自思，鸿藻弥难清。东里方希润，西河敢窃明。厚诬空见迫，丧德岂无诚。端守宫闱地，寒烟朝暮平。顾才无术浅，怀器识忧盈。月下对云阙，风前闻夜更。昌年虽共偶，欢会此难幷。为怜漳浦曲，沈痼有刘桢。
乘春祓禊逐风光，扈跸陪銮渭渚傍。还笑当时水滨老，衰年八十待文王。
有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟北阙悬。顾慙经拾紫，多谢赋思玄。未躧中林步，空承丽藻传。阳春和已寡，扣寂竟徒然。
夙龄秉微尚，中年忽有邻。以兹山水癖，遂得狎通人。迨我咸京道，闻君别业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵念昔游者，祇命独留秦。萧条颖阳恋，冲漠汉阴真。无由陪胜躅，空此翫书筠。
弱龄好经籍，披卷即怡然。覃精四十载，驰骋数千言。孔壁采遗篆，周韦考绝编。袁公论劒术，孙子叙兵篇。鲁史君臣道，姬书日月悬。从师改炎燠，负笈遍山川。上异西河夏，中非北海玄。光荣拾青紫，名价接通贤。既重万锺乐，宁思二顷田。长戟同分虎，高冠亚附蝉。晚怀重虚旷，养志息雕镌。登高惭思拙，匠物谢情妍。不慕张平子，宁希王仲宣。谁谓登龙日，翻成刻鹄年。循循劳善诱，轧轧思微牵。琢磨才既竭，钻仰德弥坚。朽木诚为谕，扪心徒自怜。终期吞鸟梦，振翼上云烟。赋成先掷地，词高直掞天。更执抠衣礼，仍开函丈筵。雾披槐市蔼，水静璧池圆。愿逐从风叶，飞舞翰林前。
关塞临伊水，骊山枕灞川。俱临隐路侧，同在帝城边。谢公兼出处，携妓翫林泉。鸣驺喷梅雪，飞盖曳松烟。闻琴幽谷里，看[弈]古岩前。落日低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登嶃绝，夜梦弄潺湲。宿怀南涧意，况覩北谿篇。
吾族白眉良，才华动洛阳。观光初入仕，应宿始为郎。飞萤翫书籍，白凤吐文章。海卿逾往雅，河尹冠前张。择材绥鄢郢，殊化被江湘。高楼临广陌，甲第敞通庄。列馆邙山下，疏亭洛水傍。昌年赏丰陌，暇日悦林塘。衣冠皆秀彦，罗绮尽名倡。隔岸闻歌度，临池见舞行。门庭寒变色，棨戟日生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草徧簪绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩华慙服冕，友爱勗垂堂。无由报天德，相顾咏时康。
南庭胡运尽，北斗将星飞。旗鼓临沙漠，旌旄出洛畿。关山遶玉塞，烽火映金微。屡献帷谋策，频承庙胜威。躞蹀临河骑，逶迤度陇旗。地脉平千古，天声振九围。车马生边气，戈鋋驻落晖。夏近蓬犹转，秋深草木腓。饯送纡天什，恩荣赐御衣。伫勒燕然颂，鸣驺计日归。
拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。
皇舆向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
羽客今何在，空寻伊洛间。忽闻归苦县，复想入函关。未作千年别，犹应七日还。神仙不可见，寂寞返蓬山。
远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临泛多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白浪行欲静，骢马何尝驱。愿接轺斾尘，联翩东北骛。
水殿临丹籞，山楼绕翠微。昔游人托乘，今幸帝垂衣。涧筿缘峰合，岩花逗浦飞。朝来江曲地，无处不光辉。
崖𪩘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
桂宫明月夜，兰殿起秋风。云汉弥年阻，星筵此夕同。倏来疑有处，旋去已成空。睿作钧天响，魂飞在梦中。
仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
上日登楼赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。
青阳御紫微，白云下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。
涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此颂巍巍。
清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，宁祗庆重秋。
紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
暮归泉壤隔，朝发城池恋。汉畤结愁阴，秦陵下悲霰。骎骎百驷驰，悯悯群龙饯。石马徒自施，玉人终不见。
玉颜生汉渚，汤沐荣天女。金缕化邙尘，哀荣感路人。凤皇曾作伴，蝼蚁忽为亲。畴日成蹊处，秾华不复春。
宇内文儒重，朝端礼命优。立言多启沃，论道盛谋猷。顾日琴安在，冲星剑不留。徒怀东武襚，更掩北原丘。
汤沐三千赋，楼台十二重。银𬬻称贵幸，玉辇盛过逢。嫔则留中馈，娥辉没下舂。平阳百岁后，歌舞为谁容。
宾衞俨相依，横门启曙扉。灵阴蟾兔缺，仙影凤皇飞。一水秋难渡，三泉夜不归。况临青女节，瑶草更前哀。
平阳馆外有仙家，沁水园中好物华。地出东郊回日御，城临南斗度云车。风泉韵绕幽林竹，雨霰光摇杂树花。已庆时来千亿寿，还言日暮九重赊。
神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
金舆玉辇背三条，水阁山楼望九霄。野外初迷七圣道，河边忽覩二灵桥。悬冰滴滴依虬箭，清吹泠泠杂凤箫。回晚平阳歌舞合，前溪更转木兰桡。
东城结宇敞千寻，北阙回舆具四临。丽日祥烟承罕毕，轻荑弱草藉衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沈。
诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾鶱摇瑞雪，铜乌细转入祥风。此时朝野欢无算，此岁云天乐未穷。
星分邑里四人居，水洊源流万顷余。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
家住千门侧，亭临二水傍。贵游开北地，宸眷幸西乡。曳履迎中谷，鸣丝出后堂。浦疑观万象，峰似驻三光。草向琼筵乐，花承绣扆香。圣情思旧重，留饮赋雕章。
玉辂寻春赏，金堤重晦游。川通黑水浸，地派紫泉流。晃朗扶桑出，绵联杞树周。乌疑填海处，人似隔河秋。劫尽灰犹识，年移石故留。汀洲归棹晚，箫鼓杂汾讴。
凤辇乘春陌，龙山访故台。北宫才尽处，南斗独昭回。肆览飞宸札，称觞引御杯。已观蓬海变，谁厌柏梁灾。代挹孙通礼，朝称贾谊才。忝侪文雅地，先后各时来。
枢掖调梅暇，林园种槿初。入朝荣劒履，退食偶琴书。地隐东岩室，天回北斗车。旌门临䆗窱，辇道属扶疎。云罕明丹谷，霜笳彻紫虚。水疑投石处，谿似钓璜余。帝泽颁巵酒，人欢颂里闾。一承黄竹咏，长奉白茆居。
边郊草具腓，河塞有兵机。上宰调梅寄，元戎细柳威。武貔东道出，鹰隼北庭飞。玉匣谋中野，金舆下太微。投醪衔饯酌，缉衮事征衣。勿谓公孙老，行闻奏凯归。
睿德总无边，神臯择胜缘。二仪齐法驾，三会礼香筵。汉阙中黄近，秦山太白连。台疑观鸟日，池似刻鲸年。满月临真境，秋风入御弦。小臣叨下列，持管谬窥天。
象设隆新宇，龙潜想旧居。碧楼披玉额，丹仗导金舆。代日兴光近，周星掩曜初。空歌清沛筑，梵乐奏胡书。帝造环三界，天文贲六虚。康哉孝理日，崇德在真如。
日逐滋南寇，天威抚北垂。析珪行仗节，持印且分麾。羽檄双凫去，兵车驷马驰。虎旗悬气色，龙剑抱雄雌。候月期戡翦，经时念别离。坐闻关陇外，无复引弓儿。
劲节凌冬劲，芳心待岁芳。能令人益寿，非止麝含香。
绮蕚成蹊遍籞芳，红英扑地满筵香。莫将秋宴传王母，来比春华奉圣皇。
上林花鸟暮春时，上巳陪游乐在兹。此日欣逢临渭赏，昔年空道济汾词。
曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
田郎才貌出咸京，潘子文华向洛城。愿以深心留善政，当令强项谢高名。
上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以荅，愿奉亿千杯。
化塔龙山起，中天凤辇迂。彩旒牵画刹，杂珮冒香萸。宝叶擎千座，金英渍百盂。秋云飘圣藻，霄极捧连珠。
暮川罕停波，朝云无留色。故人琴与诗，可存不可识。识心尚可亲，琴诗非故人。鸣臯初梦赵，蜀国已悲陈。感化伤沦灭，魂交惜未申。冥期失幽报，兹理复今晨。前嗟成后泣，已矣将何及。旧感与新悲，虚怀酬昔时。赵侯鸿宝气，独负青云姿。群有含妙识，众象悬清机。雄谈尽物变，精义解人颐。在阴既独善，幽跃自为疑。踠彼千里足，伤哉一尉欺。陈生富清理，卓荦兼文史。思缛巫山云，调逸岷江水。铿锵哀忠义，感激怀知己。负劒登蓟门，孤游入燕市。浩歌去京国，归守西山趾。幽居探元化，立言见千祀。埋没经济情，良图竟云已。坐忆平生游，十载怀嵩丘。题书满古壁，采药遍岩幽。子微化金鼎，仙笙不可求。荣哉宋与陆，名宦美中州。存亡一暌阻，岐路方悠悠。自予事山海，及兹人世改。传闻当世荣，皆入古人名。无复平原赋，空余邻笛声。泣对西州使，悲访北邙茔。新坟蔓宿草，旧阙毁残铭。为君成此曲，因言寄友生。默语无穷事，凋伤共此情。
饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
国为休征选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
皇女璚台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
侯家主第一时新，上席华年不惜春。珠釭缀日那知夜，玉斝流霞畏底晨。
重九开科历，千龄逢圣纪。爰豫瞩秦坰，升高临灞涘。玉醴浮仙菊，琼筵荐芳芷。一闻帝舜歌，欢娱良未已。
宝台耸天外，玉辇步云端。日丽重阳景，风摇季月寒。梵堂遥集鴈，帝乐近翔鸾。愿献延龄酒，长承湛露欢。
苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。
和风助律应韶年，清跸乘高入望僊。花笑莺歌迎帝辇，云披日霁俯皇川。南山近压仙楼上，北斗平临御扆前。一奉恩荣同镐宴，空知率舞听薰弦。
银牓重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，干文动色象昭回。诚愿北极拱尧日，微臣抃舞咏康哉。
金牓重楼开夜扉，琼筵爱客未言归。衔欢不觉银河曙，尽醉那知玉漏稀。
阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思烝烝。
乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，斯乎亿龄。
暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。
宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
春气动百草，纷荣时断续。白云自高妙，裴回空山曲。阳林花已红，寒涧苔未绿。伊余息人事，萧寂无营欲。客行虽云远，翫之聊自足。
驱车越陕郊，北顾临大河。隔河望乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节回换，人生知几何。
天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
凭轩聊一望，春色几芬菲。野外烟初合，楼前花正飞。娇莺弄新响，斜日散余晖。谁忍孤游客，言念独依依。
令弟与名兄，高才振两京。别序闻鸿燕，离章动鹡鸰。远朋驰翰墨，胜地写丹青。风月相思夜，劳望颍川星。
九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
客心惊落木，夜坐听秋风。朝日看容鬓，生涯在镜中。
秦楼宴喜月裴回，妓筵银烛满庭开。坐中香气排花出，扇后歌声逐酒来。
河洛风烟壮市朝，送君飞凫去渐遥。更思明年桃李月，花红柳绿宴浮桥。
睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
季月启重阳，金舆陟宝坊。御旗横日道，仙塔俨云庄。帝跸千官从，干词七曜光。顾慙文墨职，无以颂时康。
帝子今何去？重姻适异方。离情怆宸掖，别路遶关梁。望绝园中柳，悲缠陌上桑。空余愿黄鹤，东顾忆回翔。
颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖霑尧酒，愿沐南薰解舜琴。
日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。
主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一霑何以报，唯欣颂德奉时康。
积水逶迤绕直城，[含]虚皎镜有余清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。
凤楼䆗窱凌三袭，翠幌玲珑瞰九衢。复道中宵留宴衎，弥令上客想踟蹰。
闻君出宰洛阳隅，宾友称觞饯路衢。别后相思在何处？祗应关下望仙凫。
北陆苍茫河海凝，南山阑干昼夜冰。素彩峨峨明月升，深山穷谷不自见。安知采斵备嘉荐，阴房涸冱掩寒扇。阳春二月朝始暾，春光潭沱度千门。明冰时出御至尊，彤庭赫赫九仪备。腰玉煌煌千官事，明冰毕赋周在位。忆昨沙漠寒风涨，昆仑长河冰始壮。漫汗崚嶒积亭障，噰噰鸣雁江上来。禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。
月出映层城，孤圆上太清。君王眷爱歇，枕席凉风生。怨咽不能寝，踟蹰步前楹。空阶白露色，百草寒虫鸣。念昔金房里，犹嫌玉座轻。如何娇所误，长夜泣恩情。
左宪多才雄，故人尤鸷鹗。护赠单于使，休轺太原郭。馆次厌烦歊，清怀寻寂寞。西缘十里余，北上开化阁。初入云树间，冥蒙未昭廓。渐出栏榥外，万里秋景焯。岁晏风落山，天寒水归壑。览物颂幽景，三乘动玄钥。但敷利解言，永用忘昏著。
吾友适不死，於戏社稷臣。直禄非造利，长怀大庇人。乃通承明籍，遘此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫。
大汉昔未定，强秦犹擅场。中原逐鹿罢，高祖郁龙骧。经始谋帝座，兹焉壮未央。规模窥栋宇，表里浚城隍。群后崇长乐，中朝增建章。句陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓宝灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豹虎鬬岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。昔在高门内，于今岐路傍。余基不可识，古墓列成行。狐兔惊魍魉，鸱鸟吓獝狂。空城寒日晚，平野暮云黄。烈烈樊青棘，萧萧吹白杨。千秋幷万岁，空使咏歌伤。
洛阳芳树向春开，洛阳女儿平旦来。流车走马纷相催，折芳瑶华向曲台。曲台自有千万行，重花累叶间垂杨。北林朝日境明光，南国微风苏合香。可怜窈窕女，不作邯郸娼。妙舞轻回拂长袖，高歌浩唱发清商。歌终舞罢欢无极，乐往悲来长叹息。阳春白日不少留，红荣碧树无颜色。碧树风花先春度，珠帘粉泽无人顾。如何年少忽迟暮，坐见明月与白露。明月白露夜已寒，香衣锦带空珊珊。今日阳春一妙曲，凤皇楼上与君弹。
城南有怨妇，含情傍芳丛。自谓二八时，歌舞入汉宫。皇恩数流眄，承幸玉堂中。绿柏黄花催夜酒，锦衣罗袂逐春风。建章西宫焕若神，燕赵美女三千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然含泪今来还。自怜春色转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇，莫辞先醉解罗襦。
路出金河道，山连玉塞门。旌旗云里度，杨柳曲中喧。喋血多壮胆，裹革无怯魂。严霜敛曙色，大明辞朝暾。尘销营卒垒，沙静都尉垣。雾卷白山出，风吹黄叶翻。将军献凯入，万里绝河源。
赵有两毛遂，鲁闻二曾参。慈母犹且惑，况在行路心。冠冕无丑士，贿赂成知己。名利我所无，清浊谁见理。敝服空逢春，缓带不著身。出游非怀璧，何忧乎忌人。正须自保爱，振衣出世尘。
孝享云毕，维彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
日暮铜雀迥，秋深玉座清。萧森松柏望，委郁绮罗情。君恩不再得，妾舞为谁轻。
独坐年将暮，常怀志不通。有时须问影，无事却书空。弃置如天外，平生似梦中。蓬心犹是客，华髪欲成翁。迹滞魂逾窘，情乖路转穷。别离同夜月，愁思隔秋风。老少悲颜驷，盈虚悟翟公。时来不可问，何用求童蒙。
昔岁惊杨柳，高楼悲独守。今年芳树枝，孤栖怨别离。珠帘昼不卷，罗幔晓长垂。苦调琴先觉，愁容镜独知。频年雁度无消息，罢却鸳文何用织。夜还罗帐空有情，春著裙腰自无力。青轩桃李落纷纷，紫庭兰蕙日氛氲。已能顦顇今如此，更复含情一待君。
湛湛江水见底清，荷花莲子傍江生。采莲将欲寄同心，秋风落花空复情。櫂歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。
忽见寒梅树，开花汉水滨。不知春色早，疑是弄珠人。
高馆基曾山，微幂生花草。傍对野村树，下临车马道。清朗悟心术，幽遐备瞻讨。回合峰隐云，联绵渚萦岛。气似沧洲胜，风为青春好。相及盛年时，无令叹衰老。
茕茕孤思逼，寂寂长门夜。妾妬亦知非，君恩那不借。携琴就玉阶，调悲声未谐。将心托明月，流影入君怀。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。
妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
送文迎武递参差，一始一终光圣仪。四海生人歌有庆，千龄孝享肃无亏。
祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
酌郁既灌，取萧方𦶟。笾豆静器，簠簋芬𫗣。鱼腊荐美，牲牷表絜。是戢是将，载迎载列。
孝哉我后，冲乎廻圣。道映重华，德辉文命。慕深视箧，情殷抚镜。万国移命，兆人承庆。
何地早芳菲，宛在长门殿。夭桃色若绶，秾李光如练。啼鸟弄花疎，游蜂饮香遍。叹息春风起，飘零君不见。
秦地平如掌，层城入云汉。楼阁九衢春，车马千门旦。绿槐开复合，红尘聚还散。日晚鬬鸡还，经过狭斜看。
君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月照罗帏。
高台临广陌，车马纷相续。回首思旧乡，云山乱心曲。远望河流缓，周看原野绿。向夕林鸟还，忧来飞景促。
忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
白水东悠悠，中有西行舟。舟行有返櫂，水去无还流。奈何生别者，戚戚怀远游。远游谁当惜，所悲会难收。自君阒芳躧，青阳四五遒。皓月掩兰室，光风虚蕙楼。相思无明晦，长叹累冬秋。离居久迟暮，高驾何淹留。
西镇何穹崇，壮哉信灵造。诸岭皆峻秀，中峰特美好。傍见巨掌存，势如石东倒。颇闻首阳去，开坼此河道。磅礴压洪源，巍峨壮清昊。云泉纷乱瀑，天磴屹横抱。子先呼其巅，宫女世不老。下有府君庙，历载传洒扫。皇明应天游，十月戒丰镐。微未忝闲从，兼得事苹藻。宿心爱兹山，意欲拾灵草。阴壑已永閟，云窦绝探讨。芳月期来过，回策思方浩。
嘉树满中园，氛氲罗秀色。不见仙山云，倚琴空太息。沈思若在梦，缄怨似无忆。青春坐南移，白日忽西匿。蛾眉返清镜，闺中不相识。
七泽云梦林，三湘洞庭水。自古传剽俗，有时逋恶子。令君出使车，行迈方靡靡。静言芟枳棘，慎勿伤兰芷。
结交三十载，同游一万里。情为契阔生，心由别离死。拜恩前后人，从宦差池起。今尔归汉东，明珠报知己。
青春浩无际，白日乃迟迟。胡为赏心客，叹迈此芳时。瓯粤迫兹守，京阙从此辞。茫茫理云帆，草草念行期。纷吾结远佩，帐饯出河湄。太息东流水，盈觞难再持。
任子徇遐禄，结友开旧襟。撰酌辍行叹，指途勤远心。秋皛澄回壑，霁色肃明林。暧然青轩暮，浩思非所任。
紫微降天仙，丹地投云藻。上言华顶事，中问长生道。华顶居最高，大壑朝阳早。长生术何妙，童颜后天老。清晨朝凤京，静夜思鸿宝。凭崖饮蕙气，过涧摘灵草。人非冢已荒，海变田应燥。昔尝游此郡，三霜弄溟岛。绪言霞上开，机事尘外扫。顷来迫世务，清旷未云保。崎岖待漏恩，怵惕司言造。轩皇重斋拜，汉武爱祈祷。顺风怀崆峒，承露在丰镐。泠然魏轻驭，复得散幽抱。柱下留伯阳，储闱登四皓。
兹山界夷夏，天险横寥廓。太史漏登探，文命限开凿。北流自南泻，群峰回众壑。驰波如电腾，激石似雷落。崖留盘古树，涧蓄神农药。乳窦何淋漓，苔藓更彩错。娟娟潭里虹，渺渺滩边鹤。岁杪应流火，天高云物薄。金风吹绿梢，玉露洗红箨。溯舟始兴廨，登践桂阳郭。匍匐缘修坂，穹窿曳长䋏。碍林阻往来，遇堰每前却。救艰不遑饭，毕昏无暇泊。濯溪宁足惧，磴道谁云恶。我行山水间，湍险皆不若。安能独见闻，书此贻京洛。
龙门非禹凿，诡怪乃天功。西南出巴峡，不与众山同。长窦亘五里，宛转复嵌空。伏湍喣潜石，瀑水生轮风。流水无昼夜，喷薄龙门中。潭河势不测，藻葩垂彩虹。我行当季月，烟景共舂融。江关勤亦甚，𪩘崿意难穷。势将息机事，炼药此山东。
淇上风日好，纷纷沿岸多。绿芳幸未歇，泛滥此明波。采蘩忆幽吹，理棹想荆歌。郁然怀君子，浩旷将如何。
秦川雄帝宅，函谷壮皇居。绮殿千寻起，离宫百雉余。连甍遥接汉，飞观迥凌虚。云日隐层阙，风烟出绮疎。
岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。
移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。
鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。
芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹？万里赏瑶池。
飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。
落日双阙昏，回舆九重暮。长烟散初碧，皎月澄轻素。搴幌翫琴书，开轩引云雾。斜汉耿层阁，清风摇玉树。
欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。
建章欢赏夕，二八尽妖妍。罗绮昭阳殿，芬芳玳瑁筵。珮移星正动，扇掩月初圆。无劳上悬圃，即此对神仙。
以兹游观极，悠然独长想。披卷览前踪，抚躬寻既往。望古茅茨约，瞻今兰殿广。人道恶高危，虚心戒盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。广待淳化敷，方嗣云亭响。
塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷斾旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，灵台凯歌入。
执契静三边，持衡临万姓。玉彩辉关烛，金华流日镜。无为宇宙清，有美璇玑正。皎佩星连景，飘衣云结庆。戢武耀七德，升文辉九功。烟波澄旧碧，尘火息前红。霜野韬莲劒，关城罢月弓。钱缀榆天合，新城柳塞空。花销葱岭雪，縠尽流沙雾。秋驾转兢怀，春冰弥轸虑。书绝龙庭羽，烽休凤穴戍。衣宵寝二难，食旰餐三惧。翦暴兴先废，除凶存昔亡。圆盖归天壤，方舆入地荒。孔海池京邑，双河沼帝乡。循躬思励己，抚俗媿时康。元首伫盐梅，股肱惟辅弼。羽贤崆岭四，翼圣襄城七。浇俗庶反淳，替文聊就质。已知隆至道，共欢区宇一。
条风开献节，灰律动初阳。百蛮奉遐賮，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终媿抚遐荒。
寿丘惟旧迹，酆邑乃前基。粤予承累圣，悬弧亦在兹。弱龄逢运改，提劒郁匡时。指麾八荒定，怀柔万国夷。梯山咸入款，驾海亦来思。单于陪武帐，日逐卫文㮰。端扆朝四岳，无为任百司。霜节明秋景，轻冰结水湄。芸黄徧原隰，禾颖积京畿。共乐还乡宴，欢比大风诗。
代马依朔吹，惊禽愁昔丛。况兹承眷德，怀旧感深衷。积善忻余庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。
昔年怀壮气，提戈初仗节。心随朗日高，志与秋霜洁。移锋惊电起，转战长河决。营碎落星沈，阵卷横云裂。一挥氛沴静，再举鲸鲵灭。于兹俯旧原，属目驻华轩。沈沙无故迹，减灶有残痕。浪霞穿水净，峰雾抱莲昏。世途亟流易，人事殊今昔。长想眺前踪，抚躬聊自适。
新丰停翠辇，谯邑驻鸣笳。园荒一径断，苔古半阶斜。前池消旧水，昔树发今花。一朝辞此地，四海遂为家。
金舆巡白水，玉辇驻新丰。纽落藤披架，花残菊破丛。叶铺荒草蔓，流竭半池空。纫珮兰凋径，舒圭叶翦桐。昔地一蕃内，今宅九围中。架海波澄镜，韬戈器反农。八表文同轨，无劳歌大风。
慨然抚长劒，济世岂邀名。星旗纷电举，日羽肃天行。徧野屯万骑，临原驻五营。登山麾武节，背水纵神兵。在昔戎戈动，今来宇宙平。
崤函称地险，襟带壮两京。霜峰直临道，冰河曲绕城。古木参差影，寒猿断续声。冠盖往来合，风尘朝夕惊。高谈先马度，伪晓预鸡鸣。弃𦈡怀远志，封泥负壮情。别有真人气，安知名不名。
翠野驻戎轩，卢龙转征斾。遥山丽如绮，长流萦似带。海气百重楼，岩松千丈盖。
玄兔月初明，澄辉照辽碣。映云光暂隐，隔树花如缀。魄满桂枝圆，轮亏镜彩缺。临城却影散，带晕重围结。驻跸俯九都，停观妖氛灭。
碧原开雾隰，绮岭峻霞城。烟峰高下翠，日浪浅深明。斑红粧橤树，圆青压溜荆。迹岩劳傅想，窥野访莘情。巨川何以济，舟楫伫时英。
韶光开令序，淑气动芳年。驻辇华林侧，高宴柏梁前。紫庭文珮满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还慙抚八埏。庶几保贞固，虚己厉求贤。
未央初壮汉，阿房昔侈秦。在危犹骋丽，居奢遂役人。岂如家四海，日宇罄朝伦。扇天裁户旧，砌地翦基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳慙逸己，居旷返劳神。所欣成大厦，宏材伫渭滨。
楚王云梦泽，汉帝长杨宫。岂若因农暇，阅武出轘嵩。三驱陈锐卒，七萃列材雄。寒野霜氛白，平原烧火红。雕戈夏服箭，羽骑绿沈弓。怖兽潜幽壑，惊禽散翠空。长烟晦落景，灌木振严风。所为除民瘼，非是悦林丛。
烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。
披襟眺沧海，凭轼翫春芳。积流横地纪，疎派引天潢。仙气凝三岭，和风扇八荒。拂潮云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量。洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。
春搜驰骏骨，总辔俯长河。霞处流萦锦，风前瀁卷罗。水花翻照树，堤兰倒插波。岂必汾阴曲，秋云发棹歌。
重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
高轩暧春色，邃阁媚朝光。彤庭飞彩斾，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年粧。巨川思欲济，终以寄舟航。
凭轩俯兰阁，眺瞩散灵襟。绮峰含翠雾，照日蕊红林。镂丹霞锦岫，残素雪斑岑。拂浪堤垂柳，娇花鸟续吟。连甍岂一拱，众干如千寻。明非独材力，终藉栋梁深。弥怀矜乐志，更惧戒盈心。媿制劳居逸，方规十产金。
寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧鸎来。
晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。
一朝春夏改，隔夜鸟花迁。阴阳深浅叶，晓夕重轻烟。哢鸎犹响殿，横丝正网天。珮高兰影接，绶细草纹连。碧鳞惊櫂侧，玄燕舞檐前。何必汾阳处，始复有山泉。
夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。
寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
爽气浮丹阙，秋光澹紫宫。衣碎荷疎影，花明菊点丛。袍轻低草露，盖侧舞松风。散岫飘云叶，迷路飞烟鸿。砌冷兰凋佩，闺寒树陨桐。别鹤栖琴里，离猿啼峡中。落野飞星箭，弦虚半月弓。芳菲夕雾起，暮色满房栊。
山亭秋色满，岩牖凉风度。疎兰尚染烟，残菊犹承露。古石衣新苔，新巢封古树。历览情无极，咫尺输光暮。
朝光浮烧野，霜华净碧空。结浪冰初镜，在迳菊方丛。约岭烟深翠，分旗霞散红。抽思滋泉侧，飞想傅岩中。
碧昏朝合雾，丹卷暝韬霞。结叶繁云色，凝璚徧雪华。光楼皎若粉，映幕集疑沙。泛柳飞飞絮，粧梅片片花。照璧台圆月，飘珠箔穿露。瑶洁短长阶，玉藂高下树。映桐珪累白，萦峰莲抱素。断续气将沈，徘徊岁云暮。怀珍媿隐德，表瑞伫丰年。橤间飞禁苑，鹤处舞伊川。傥咏幽兰曲，同懽黄竹篇。
岭衔宵月桂，珠穿晓露丛。蝉啼觉树冷，萤火不温风。花生圆菊橤，荷尽戏鱼通。晨浦鸣飞雁，夕渚集栖鸿。飒飒高天吹，氛澄下炽空。
崇文时驻步，东观还停辇。辍膳翫三坟，晖灯披五典。寒心覩肉林，飞魄看沈湎。纵情昏主多，克己明君鲜。灭身资累恶，成名由积善。既承百王末，战兢随岁转。
二仪初创象，三才乃分位。非惟树司牧，固亦垂文字。緜代更膺期，芳图无辍记。炎汉承君道，英谟纂神器。潜龙既可跃，逵兔奚难致。前史殚妙词，后昆沈雅思。书言扬盛迹，补阙兴洪志。川谷犹旧途，郡国开新意。梅山未觉朽，谷水谁云异。车服随名表，文物因时置。凤戟翼康衢，銮舆总柔辔。清浊必能澄，洪纤幸无弃。观仪不失序，遵礼方由事。政宣竹律和，时平玉条备。文囿雕奇彩，艺门蕴深致。云飞星共流，风扬月兼至。类禋遵令典，坛壝资良地。五胜竟无违，百司诚有庇。粤予承暇景，谈丛引泉秘。讨论穷义府，看核披经笥。大辨良难仰，小学终先匮。闻道谅知荣，含毫孰忘媿。
萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。蒙柳添丝密，含吹织空罗。
洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
北阙三春晚，南荣九夏初。黄莺弄渐变，翠林花落余。瀑流还响谷，猿啼自应虚。早荷向心卷，长杨就影舒。此时欢不极，调轸坐相于。
红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
高轩临碧渚，飞檐迥架空。余花攒镂槛，残柳散雕栊。岸菊初含橤，园梨始带红。莫虑昆山暗，还共尽杯中。
结伴戏方塘，携手上雕航。船移分细浪，风散动浮香。游鸎无定曲，惊凫有乱行。莲稀钏声断，水广櫂歌长。栖乌还密树，泛流归建章。
华林满芳景，洛阳徧阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。
玉衡流桂圃，成蹊正可寻。鸎啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
回銮游福地，极目玩芳晨。梵钟交二响，法日转双轮。宝刹遥承露，天花近足春。未佩兰犹小，无丝柳尚新。圆光低月殿，碎影乱风筠。对此留余想，超然离俗尘。
拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
阊阖总金鞍，上林移玉辇。野郊怆新别，河桥非旧饯。惨日映峰沈，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。
凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有余忠。
晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
秋光凝翠岭，凉吹肃离宫。荷疎一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。
斜廊连绮阁，初月照宵帏。塞冷鸿飞疾，园秋蝉噪迟。露结林疎叶，寒轻菊吐滋。愁心逢此节，长叹独含悲。
菊散金风起，荷疎玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。
爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。
雕宫静龙漏，绮阁宴公侯。珠帘烛燄动，绣柱月光浮。云起将歌发，风停与管遒。
石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
冻云宵徧岭，素雪晓凝华。入牖千重碎，迎风一半斜。不妆空散粉，无树独飘花。萦空慙夕照，破彩谢晨霞。
暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
岁阴穷暮纪，献节启新芳。冬尽今宵促，年开明日长。冰消出镜水，梅散入风香。对此欢终宴，倾壶待曙光。
和气吹绿野，梅雨洒芳田。新流添旧涧，宿雾足朝烟。雁湿行无次，花霑色更鲜。对此欣登岁，披襟弄五弦。
翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。
绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
残云收翠岭，夕雾结长空。带岫凝全碧，障霞隐半红。髣髴分初月，飘飖度晓风。还因三里处，冠盖远相通。
兰气已熏宫，新橤半粧丛。色含轻重雾，香引去来风。拂树浓舒碧，萦花薄蔽红。还当杂行雨，髣髴隐遥空。
年柳变池台，隋堤曲直回。逐浪丝阴去，迎风带影来。疎黄一鸟弄，半翠几眉开。萦雪临春岸，参差间早梅。
春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
秋露凝高掌，朝光上翠微。参差丽双阙，照耀满重闱。仙驭随轮转，灵乌带影飞。临波无定彩，入隙有圆晖。还当葵藿志，倾叶自相依。
半月无双影，全花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空余关陇恨，因此代相思。
驱马出辽阳，万里转旗常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。
暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂霑巾泪，还用持添离席觞。
四时运灰琯，一夕变冬春。送寒余雪尽，迎岁早梅新。
燄听风来动，花开不待春。镇下千行泪，非是为思人。
九龙蟠燄动，四照逐花生。即此流高殿，堪持待月明。
上弦明月半，激箭流星远。落雁带书惊，啼猿映枝转。
初秋玉露清，早雁出空鸣。隔云时乱影，因风乍含声。
岸曲丝阴聚，波移带影疎。还将眉里翠，来就镜中舒。
贞条障曲砌，翠叶贯寒霜。拂牖分龙影，临池待凤翔。
散影玉阶柳，含翠隐鸣蝉。微形藏叶里，乱响出风前。
盘根直盈渚，交干横倚天。舒华光四海，卷叶荫三川。
近谷交萦橤，遥峰对出莲。径细无全磴，松小未含烟。
疾风知劲草，板荡识诚臣。勇夫安识义，智者必怀仁。
太液仙舟迥，西园隐上才。未晓征车度，鸡鸣关早开。
烟生遥岸隐，月落半崖阴。连山惊鸟乱，隔岫断猿吟。
醽醁胜兰生，翠涛过玉䪥。千日醉不醒，十年味不败。
绝域降附天下平，八表无事悦圣情。云披雾敛天地明，登封日观禅云亭。太常具礼方告成。
雪耻酬百王，除凶报千古。昔乘匹马去，今驱万乘来。近日毛虽暖闻弦心已惊。
龙楼光曙景，鲁馆启朝扉。艳日浓妆影，低星降婺辉。玉庭浮瑞色，银牓藻祥徽。云转花萦盖，霞飘叶缀旗。雕轩回翠陌，宝驾归丹殿。鸣珠佩晓衣，镂璧轮开扇。华冠列绮筵，兰醑申芳宴。环阶凤乐陈，玳席珍羞荐。蝶舞袖香新，歌分落素尘。欢凝欢懿戚，庆叶庆初姻。暑阑炎气息，凉早吹疎频。方期六合泰，共赏万年春。
羽盖飞天汉，凤驾越层峦。俱叹三秋阻，共敍一宵欢。璜亏夜月落，靥碎晓星残。谁能重操杼，纤手濯清澜。
霓裳转云路，凤驾俨天潢。亏星凋夜靥，残月落朝璜。促欢今夕促，长离别后长。轻梭聊驻织，掩泪独悲伤。
温渚停仙跸，丰郊驻晓旌。路曲回输影，岩虚传漏声。暖溜惊湍驶，寒空碧雾轻。林黄疎叶下，野白曙霜明。眺听良无已，烟霞断续生。
端居临玉扆，初律启金商。凤阙澄秋色，龙闱引夕凉。野净山气敛，林疎风露长。砌兰亏半影，岩桂发全香。满盖荷凋翠，圆花菊散黄。挥鞭争电烈，飞羽乱星光。柳空穿石碎，弦虚侧月张。怯猿啼落岫，惊雁断分行。斜轮低夕景，归斾拥通庄。
停轩观福殿，游目眺皇畿。法轮含日转，花盖接云飞。翠烟香绮阁，丹霞光宝衣。幡虹遥合彩，定水迥分晖。萧然登十地，自得会三归。
日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
今宵冬律尽，来朝丽景新。花余凝地雪，条含煖吹分。绶吐芽犹嫩，冰□已镂津。薄红梅色冷，浅绿柳轻春。送迎交两节，暄寒变一辰。
屏欲除奢政返淳。
九月正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。
四郊秦汉国，八水帝王都。阊阖雄里闬，城阙壮规模。贯渭称天邑，含岐实奥区。金门披玉馆，因此识皇图。
眷言君失德，骊邑想秦余。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
神皐福地三秦邑，玉台金阙九仙家。寒光犹恋甘泉树，淑景偏临建始花。彩蝶黄鸎未歌舞，梅香柳色已矜夸。迎春正启流霞席，暂嘱曦轮勿遽斜。
润色鸿业寄贤才，叨居右弼媿盐梅。运筹帷幄荷时来，职掌图籍滥蓬莱。两司谬忝谢钟裴，礼乐铨管效涓埃。陈师振旅清九垓，欣承顾问侍天杯。衔恩献寿梁柏台，黄缣青简奉康哉。鲰生侍从忝王枚，右掖司言实不才。宗伯秩礼天地开，帝歌难续仰昭回。微臣捧日变寒灰，远慙班左媿游陪。
大明御宇临万方，顾慙内政翊陶唐。鸾鸣凤舞向平阳，秦楼鲁馆沐恩光。无心为子辄求郎，雄才七步谢陈王。当熊让辇媿前芳，再司铨筦恩可忘。文江学海思济航，万邦考绩臣所详。著作不休出中肠，权豪屏迹肃严霜。铸鼎开岳造明堂，玉醴由来献寿觞。
三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
奇峰嶾嶙箕山北，秀崿岹峣嵩镇南。地首地肺何曾拟，天目天台倍觉慙。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
缅想封唐处，实惟建国初。俯察伊晋野，仰观乃参虚。井邑龙斯跃，城池凤翔余。林塘犹沛泽，台榭宛旧居。运革祚中否，时迁命兹符。顾循承丕构，怵惕多忧虞。尚恐威不逮，复虑化未孚。岂徒劳辙迹，所期训戎车。习俗问黎人，亲巡慰里闾。永言念成功，颂德临康衢。长怀经纶日，叹息履庭隅。艰难安可忘，欲去良踟蹰。
有隋政昏虐，群雄已交争。先圣按劒起，叱咤风云生。饮马河洛竭，作气嵩华惊。克敌睿图就，擒俘帝道亨。顾慙嗣宝历，恭承天下平。幸过翦鲸地，感慕神且英。
弧矢威天下，旌旗游近县。一面施鸟罗，三驱教人战。暮云成积雪，晓色开行殿。皓然原隰同，不觉林野变。北风勇士马，东日华组练。触地银麞出，连山缟鹿见。月兔落高矰，星狼下急箭。既欣盈尺兆，复忆磻谿便。岁丰将遇贤，俱荷皇天眷。
眷言思共理，鉴梦想维良。猗欤此推择，声绩著周行。贤能既俟进，黎献实伫康。视人当如子，爱人亦如伤。讲学试诵论，阡陌劝耕桑。虚誉不可饰，清知不可忘。求名迹易见，安贞德自彰。讼狱必以情，教民贵有常。恤惸且存老，抚弱复绥强。勉哉各祗命，知予眷万方。
端拱临中枢，缅怀共予理。不有台阁英，孰振循良美。分符侯甸内，拜手明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。
汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，风化可还淳。
北风吹同云，同云飞白雪。白雪乍回散，同云何惨烈。未见温泉冰，宁知火井灭。表瑞良在兹，庶几可怡悦。
长榆息烽火，高柳静风尘。卜征巡九洛，展豫出三秦。昔是潜龙地，今为上理辰。时平乘道泰，聊赏遇年春。黄河分地络，飞观接天津。一览遗芳翰，千载肃如神。
昔闻有耆叟，河上独遗荣。迹与尘嚻隔，心将道德幷。讵以天地累，宁为宠辱惊。矫然翔寥廓，如何屈坚贞。玄玄妙门启，肃肃祠宇清。冥漠无先后，那能纪姓名。
吴国分牛斗，晋室命龙骧。受任敌已灭，策勋名不彰。居美未尽善，矜功徒自伤。长戟今何在？孤坟此路傍。不观松柏茂，空余荆棘场。叹嗟悬劒陇，谁识梦刀祥。
洛阳芳树映天津，灞岸垂杨窣地新。直为经过行处乐，不知虚度两京春。去年余闰今春早，曙色和风著花草。可怜寒食与清明，光辉幷在长安道。自从关路入秦川，争道何人不戏鞭。公子途中妨蹴踘，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。
暇景属三春，高台聊四望。目极千里际，山川一何壮。太华见重岩，终南分叠嶂。郊原纷绮错，参差多异状。佳气满通沟，迟步入绮楼。初鸎一一鸣红树，归雁双双去绿洲。太液池中下黄鹤，昆明水上映牵牛。闻道汉家全盛日，别馆离宫趣非一。甘泉逶迤亘明光，五柞连延接未央。周庐徼道纵横转，飞阁回轩左右长。须念作劳居者逸，勿言我后焉能恤。为想雄豪壮柏梁，何如俭陋卑茅室。阳乌黯黯向山沈，夕鸟喧喧入上林。薄暮赏余回步辇，还念中人罢百金。
鲁卫情先重，亲贤爱转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。
地有招贤处，人传乐善名。鹜池临九达，龙岫对层城。桂月先秋冷，苹风向晚清。凤楼遥可见，仿佛玉箫声。
夫子何为者？栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。
桂殿与山连，兰汤涌自然。阴崖含秀色，温谷吐潺湲。绩为蠲邪著，功因养正宣。愿言将亿兆，同此共昌延。
边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沈。独伤千载后，空余松柏林。
境出三秦外，途分二陕中。山川入虞虢，风俗限西东。树古棠阴在，耕余让畔空。鸣笳从此去，行见洛阳宫。
拂曙辟行宫，寒皋野望通。繁云低远岫，飞雪舞长空。赋象恒依物，萦回屡逐风。为知勤恤意，先此示年丰。
遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。
太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
劒阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
宝照含天地，神劒合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。
洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。
城阙天中近，蓬瀛海上遥。归期千载鹤，春至一来朝。采药逢三秀，餐霞卧九霄。参同如有旨，金鼎待君烧。
三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
乾道运无穷，恒将人代工。阴阳调历象，礼乐报玄穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。
今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
撰日岩廊暇，需云宴乐初。万方朝玉帛，千品会簪裾。地入南山近，城分北斗余。池塘垂柳密，原隰野花疎。帟幕看逾暗，歌钟听自虚。兴阑归骑转，还奏弼违书。
广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。
紫府求贤士，清谿祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道逾稽岭，天台接海滨。音徽从此间，万古一芳春。
钟鼓严更曙，山河野望通。鸣銮下蒲坂，飞斾入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候𦈡同。
饬驾去京邑，鸣鸾指洛川。循途经太华，回跸暂周旋。翠崿留斜影，悬岩冒夕烟。四方皆石壁，五位配金天。仿佛看高掌，依稀听子先。终当铭岁月，从此记灵仙。
日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既覩肤先合，还欣尺有盈。登封何以报？因此谢功成。
西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，霑沐众心同。
雷出应乾象，风行顺国人。川途犹在晋，车马渐归秦。背陕关山险，横汾鼓吹频。草依阳谷变，花待北岩春。闻有鹓鸾客，清词雅调新。求音思欲报，心迹竟难陈。
潞国开新府，壶关宠旧林。妙旌循吏德，持悦庶氓心。礼乐中朝贵，神明列郡钦。扬风非赠扇，易俗是张琴。藩镇讴谣满，行宫雨露深。会书丞相策，先赐颍川金。
宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。
端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角觝陈。曲终酣兴晚，须有醉归人。
兰殿千秋节，称名万寿觞。风传率土庆，日表继天祥。玉宇开花蕚，宫县动会昌。衣冠白鹭下，帟幕翠云长。献遗成新俗，朝仪入旧章。月衔花绶镜，露缀彩丝囊。处处祠田祖，年年宴杖乡。深思一德事，小获万人康。
赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。
清跸度河阳，凝笳上太行。火龙明鸟道，铁骑绕羊肠。白雾埋阴壑，丹霞助晓光。涧泉含宿冻，山木带余霜。野老茅为屋，樵人薜作裳。宣风问耆艾，敦俗劝耕桑。凉德慙先哲，徽猷慕昔皇。
杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按劒尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。
代邸青门右，离宫紫陌陲。庭如过沛日，水若渡江时。绮观连鸡岫，朱楼接雁池。从来敦棣蕚，今此茂荆枝。万叶传余庆，千年志不移。凭轩聊属目，轻辇共追随。务本方崇训，相辉保羽仪。时康俗易渐，德薄政难施。鼓吹迎飞盖，弦歌送羽巵。所希覃率土，孝弟一同规。
端拱复垂裳，长怀御远方。股肱申教义，戈劒靖要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先慙博物，平子谢文章。尽节恢时佐，输诚御寇场。三军临朔野，驷马即戎行。鼓吹威夷狄，旌轩溢洛阳。云台先著美，今日更贻芳。
振武威荒服，扬文肃远墟。金坛申将礼，玉节授军符。免胄三方外，衔刀万里余。昔时吴会静，今日虏庭虚。分阃仍推毂，援桴且训车。风扬旌斾远，雨洗甲兵初。坐见台阶谧，行闻祅祲除。檄来虽插羽，箭去亦飞书。舟檝功须著，盐梅望匪疎。不应陈七德，欲使化先敷。
三千初击浪，九万欲抟空。天地犹惊否，阴阳始遇蒙。存贞期历试，佐贰伫昭融。多谢时康理，良慙实赖功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴歌四海同。如何昔朱邸，今此作离宫？雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。
河曲回千里，关门限二京。所嗟非恃德，设险到天平。
瑞露垂花绶，寒冰澈宝输。对兹台上月，聊以庆佳辰。
啄木觜距长，凤皇羽毛短。苦嫌松桂寒，任逐桑榆煖。
仙客厌人间，孤云比性闲。话离情未已，烟水万重山。
澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
忆昔娇妃在紫宸，铅华不御得天真。霜绡虽似当时态，争奈娇波不顾人。
伊我轩宫，奇树青葱。蔼周庐兮，冒霜停雪，以茂以悦。恣卷舒兮，连枝同荣，吐绿含英。曜春初兮，蓐收御节，寒露微结。气清虚兮，桂宫兰殿，唯所息宴。栖雍渠兮，行摇飞鸣，急难有情。情有余兮，顾惟德凉，夙夜兢惶。慙化疎兮，上之所教，下之所效。实在予兮，天伦之性，鲁卫分政。亲贤居兮，爰游爰处，爰笑爰语。巡庭除兮，观此翔禽，以悦我心，良史书兮。
刻木牵丝作老翁，鸡皮鹤发与真同。须臾弄罢寂无事，还似人生一梦中。
昔见漳滨卧，言将人事违。今逢庆诞日，犹谓学仙归。棠棣花重发，鸰原鸟再飞。德比代云布，心如晋水清。
玉殿肃肃，灵芝煌煌。重英发秀，连叶分房。宗庙之福，垂其耿光。
元气产芝，明神合德。紫微间采，白蕣呈色。载启瑞图，庶符皇极。天心有眷，王道惟直。
幸生芳本，当我扆旒。效此灵质，贲其王猷。神惟不爱，道亦无求。端拱思惟，永荷天休。
先生年几许，颜色似童儿。夜抱九仙骨，朝披一品衣。不食千锺粟，唯餐两颗棃。天生此间气，助我化无为。
韶年启仲序，初吉谐良辰。肇兹中和节，式庆天地春。欢酣朝野同，生德区宇均。云开洒膏露，草疏芳河津。岁华今载阳，东作方肆勤。慙非熏风唱，曷用慰吾人。
至化恒在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，赐宴同群臣。丝竹岂云乐，忠贤惟所亲。庶洽朝野意，旷然天地均。
早衣对庭燎，躬化勤意诚。时此万机暇，适与佳节幷。曲池洁寒流，芳菊舒金英。乾坤爽气满，台殿秋光清。朝野庆年丰，高会多欢声。永怀无荒戒，良士同斯情。
雨霁霜气肃，天高云日明。繁林已坠叶，寒菊仍舒荣。懿此秋节时，更延追赏情。池台列广宴，丝竹传新声。至乐非外奖，浃欢同中诚。庶敦朝野意，永使风化清。
牧守寄所重，才贤生为时。宣风自淮甸，授钺膺藩维。入觐展遐恋，临轩慰来思。忠诚在方寸，感激陈情词。报国尔所向，恤人予是资。欢宴不尽怀，车马当还期。谷雨将应候，行春犹未迟。勿以千里遥，而云无己知。
忧勤承圣绪，开泰喜时康。恭己临群后，垂衣御八荒。务闲春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
献岁视元朔，万方咸在庭。端旒揖群后，回辇阅师贞。彩仗宿华殿，退朝归禁营。分行左右出，转斾风云生。历历趋复道，容容映层城。勇余矜捷技，令肃无喧声。眷此戎旅节，载嘉良士诚。顺时倾宴赏，亦以助文经。
东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。
佳节上元巳，芳时属暮春。流觞想兰亭，捧劒得金人。风轻水初绿，日晴花更新。天文信昭回，皇道颇敷陈。恭己每从俭，清心常保真。戒兹游衍乐，书以示群臣。
[爽]节在重九，物华新雨余。清秋黄叶下，菊散金潭初。万实行就稔，百工欣所如。欢心畅遐迩，殊俗同车书。至化自敦睦，佳辰宜宴胥。锵锵间丝竹，济济罗簪裾。此乐匪足耽，此诚期永孚。
令节晓澄霁，四郊烟霭空。天清白露洁，菊散黄金丛。寡德荷天贶，顺时休百工。岂怀歌钟乐，思为君臣同。至化在亭育，相成资始终。未知康衢咏，所仰惟年丰。
爽气肃时令，早衣闻朔鸿。重阳有佳节，具物欣年丰。皎洁暮潭色，芬敷新菊丛。芳尊满衢室，繁吹凝烟空。惠合信吾道，保和惟尔同。推诚至玄化，天下期为公。
招提迩皇邑，复道连重城。法筵会早秋，驾言访禅扃。尝闻大仙教，清净宗无生。七物匪吾宝，万行先求成。名相既双寂，繁华奚所荣。金风扇微凉，远烟凝翠晶。松院静苔色，竹房深磬声。境幽真虑恬，道胜外物轻。意适本非说，含毫空复情。
芳岁肇佳节，物华当仲春。乾坤既昭泰，烟景含氤氲。德浅荷玄贶，乐成思治人。前庭列钟鼓，广殿延群臣。八卦随舞意，五音转曲新。顾非咸池奏，庶协南风熏。式宴礼所重，浃欢情必均。同和谅在兹，万国希可亲。
禁苑秋来爽气多，昆明风动起沧波。中流箫鼓诚堪赏，讵假横汾发櫂歌。
风云喜际会，雷雨遂流滋。荐币虚陈礼，动天实精思。渐侵九夏节，复在三春时。霡霂垂朱阙，飘飖入绿墀。郊坰既霑足，黍稷有丰期。百辟同康乐，万方伫雍熙。
良工运精思，巧极似有神。临窗忽覩繁阴合，再盼真假殊未分。
辇路生春草，上林花发时。凭高何限意，无复侍臣知。
注想待元老，识君恨不早。我家柱石衰，忧来学丘祷。
上元高会集群仙，心斋何事欲祈年。丹诚傥彻玉帝座，且共吾人庆大田。
蓂生三五叶初齐，上元羽客出桃蹊。不爱仙家登真诀，愿蒙四海福黔黎。
人皆苦炎热，我爱夏日长。熏风自南来，殿阁生微凉。
大雄真迹枕危峦，梵宇层楼耸万般。日月每从肩上过，山河长在掌中看。仙峰不间三春秀，灵境何时六月寒？更有上方人罕到，暮钟朝磬碧云端。
缀玉联珠六十年，谁教冥路作诗仙。浮云不系名居易，造化无为字乐天。童子解吟《长恨曲》，胡儿能唱《琵琶篇》。文章已满行人耳，一度思卿一怆然。
云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫慙汉武赏汾中。
款塞旋征骑，和戎委庙贤。倾心方倚注，叶力共安边。
大殿连云接爽溪，钟声还与鼓声齐。长安若问江南事，说道风光在水西。
千岩万壑不辞劳，远看方知出处高。溪涧岂能留得住，终归大海作波涛。
海岳宴咸通，七载秉钧调四序。一方狱市获来苏。
只解劈牛兼劈树，不能诛恶与诛凶。
上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
羲农首出，轩昊膺期。唐虞继踵，汤禹乘时。天下光宅，海内雍熙。上玄降鉴，方建隆基。
太阴凝至化，真耀蕴轩仪。德迈娥台敞，仁高[姒]幄披。扪天遂启极，梦日乃升曦。
瞻紫极，望玄穹。翘至恳，罄深衷。听虽远，诚必通。垂厚泽，降云宫。
干仪混成冲邃，天道下济高明。闿阳晨披紫阙，太一晓降黄庭。圜坛敢申昭报，方璧冀展虔情。丹襟式敷衷恳，玄鉴庶察微诚。
巍巍叡业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀慙紫极，无以谢玄穹。
朝坛雾卷，曙岭烟沈。爰设筐币，式表诚心。筵辉丽璧，乐畅和音。仰惟灵鉴，俯察翘襟。
昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，幸罄庄心。
尊浮九酝，礼备三周。陈诚菲奠，契福神猷。
奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
肃肃祀典，邕邕礼秩。三献已周，九成斯毕。爰撤其俎，载迁其实。或升或降，惟诚惟质。
礼终肆类，乐阕九成。仰惟明德，敢荐非馨。顾慙菲奠，久驰云𫐌。瞻荷灵泽，悚恋兼盈。
式干路，辟天扉。回日驭，动云衣。登金阙，入紫微。望仙驾，仰恩徽。
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空慙驭兆人。
仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
千官肃事，万国朝宗。载延百辟，爰集三宫。君臣德合，鱼水斯同。睿图方永，周历长隆。
礼崇宗祀，志表严禋。笙镛合奏，文物惟新。敬遵茂典，敢择良辰。絜诚斯著，奠谒方申。
笙镛间玉宇，文物昭清辉。晬影临芳奠，休光下太微。孝思期有感，明絜庶无违。
履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
出震位，开平秩。扇条风，乘甲乙。龙德盛，鸟星出。荐珪篚，陈诚实。
赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
葭律肇启隆冬，苹藻攸陈飨祭。黄钟既陈玉烛，红粒方殷稔岁。
九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。
神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。
坎泽祠容备举，坤坛祭典爰申。灵睠遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应。
祗荷坤德，钦若干灵。慙惕罔寘，兴居匪宁。恭崇礼则，肃奉仪形。惟凭展敬，敢荐非馨。
菲躬承睿顾，薄德忝坤仪。干干遵后命，翼翼奉先规。抚俗勤虽切，还淳化尚亏。未能弘至道，何以契明祇。
顾德有慙虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。
舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。
兰俎既升，苹羞可荐。金石载设，咸英已变。林泽斯总，山川是徧。敢用敷诚，实惟忘倦。
沈潜演贶分三极，广大凝祯总万方。既荐羽旌文化启，还呈干戚武威扬。
夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣余，忻属千年始。
百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。
皇皇灵睠，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
言旋云洞兮蹑烟涂，永宁中宇兮安下都。包涵动植兮顺荣枯，长贻宝贶兮赞璇图。
调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
先德谦㧑冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，苹藻敬荐翘襟。
九春开上节，千门敞夜扉。兰灯吐新燄，桂魄朗圆辉。送酒惟须满，流杯不用稀。务使霞浆兴，方乘泛洛归。
山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
高人叶高志，山服往山家。迢迢间风月，去去隔烟霞。碧岫窥玄洞，玉灶炼丹砂。今日星津上，延首望灵槎。
陪銮游禁苑，侍赏出兰闱。云偃攒峰盖，霞低插浪旗。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。
三山十洞光玄箓，玉峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
明朝游上苑，火急报春知。花须连夜发，莫待晓风吹。
看朱成碧思纷纷，顦顇支离为忆君。不信比来长下泪，开箱验取石榴裙。
敷政术，守清勤。升显位，励相臣。
仰幽岩而流盼，抚桂枝以凝想。将千龄兮此遇，荃何为兮独往。
旧爱柏梁台，新宠昭阳殿。守分辞芳辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
由来称独立，本自号倾城。柳叶眉间发，桃花脸上生。腕摇金钏响，步转玉环鸣。纤腰宜宝袜，红衫艳织成。悬知一顾重，别觉舞腰轻。
朝来临镜台，粧罢暂裴回。千金始一笑，一召讵能来。
密叶因裁吐，新花逐翦舒。攀条虽不谬，摘橤讵知虚。春至由来发，秋还未肯疎。
帝里重阳节，香园万乘来。却邪萸入佩，献寿菊传杯。墖类承天涌，门疑待佛开。睿词悬日月，长得仰昭回。
叶下洞庭初，思君万里余。露浓香被冷，月落锦屏虚。欲奏江南曲，贪封蓟北书。书中无别意，惟怅久离居。
释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿纪鸿休。
三冬季月景[龙]年，万乘观风出灞川。遥看电跃龙为马，回瞩霜原玉作田。
鸾旗掣曳拂空回，羽骑骖驔蹑景来。隐隐骊山云外耸，迢迢御帐日边开。
翠幕珠帏敞月营，金罍玉斝泛兰英。岁岁年年常扈跸，长长久久乐升平。
逐仙赏，展幽情。逾昆阆，迈蓬瀛。
游鲁馆，陟秦台。汚山壁，媿琼瓌。
檀栾竹影，飙𫗇松声。不烦歌吹，自足娱情。
仰循茅宇，俯眄乔枝。烟霞问讯，风月相知。
枝条郁郁，文质彬彬。山林作伴，松桂为邻。
清波汹涌，碧树冥蒙。莫怪留步，因攀桂丛。
莫论圆峤，休说方壶。何如鲁馆，即是仙都。
玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。
登山一长望，正遇九春初。结驷填街术，闾阎满邑居。鬬雪梅先吐，惊风柳未舒。直愁斜日落，不畏酒尊虚。
霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。
暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。
放旷出烟云，萧条自不群。漱流清意府，隐几避嚻氛。石画妆苔色，风梭织水文。山室何为贵？唯余兰桂熏。
策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，祗为赏幽栖。
攀藤招逸客，偃桂协幽情。水中看树影，风里听松声。
携琴侍叔夜，负局访安期。不应题石壁，为记赏山时。
泉石多仙趣，岩壑写奇形。欲知堪悦耳，唯听水泠泠。
岩壑恣登临，莹目复怡心。风篁类长笛，流水当鸣琴。
嬾步天台路，惟登地肺山。幽岩仙桂满，今日恣情攀。
暂游仁智所，萧然松桂情。寄言栖遯客，勿复访蓬瀛。
瀑溜晴疑雨，丛篁昼似昏。山中真可玩，暂请报王孙。
傍池聊试笔，倚石旋题诗。豫弹山水调，终拟从钟期。
横铺豹皮褥，侧带鹿胎巾。借问何为者，山中有逸人。
沁水田园先自多，齐城楼观更无过。倩语张骞莫辛苦，人今从此识天河。
参差碧岫耸莲花，潺湲绿水莹金沙。何须远访三山路，人今已到九仙家。
凭高瞰险足怡心，菌阁桃源不暇寻。余雪依林成玉树，残霙点岫即瑶岑。
势如连璧友，心似臭兰人。
罗袖动香香不已，红蕖褭褭秋烟里。轻云岭上乍摇风，嫩柳池边初拂水。
桂叶双眉久不描，残妆和泪汚红绡。长门尽日无梳洗，何必珍珠慰寂寥。
种瓜黄台下，瓜熟子离离。一摘使瓜好，再摘使瓜稀。三摘犹自可，摘绝抱蔓归。
乾象开层构，离明启少阳。卜征从献吉，守器属元良。逖矣凌周诵，遥哉掩汉庄。好士倾南洛，多才盛北场。地分丹鹫岭，途间白云乡。储诚虔晓夕，宸爱积炎凉。珠璧连霄汉，万物仰重光。
凤辇腾宸驾，骊籞次干游。坎德疎温液，山隈派暖流。寒氛空外拥，蒸气沼中浮。林凋帷影散，云敛盖阴收。霜郊畅玄览，参差落景遒。
别有经行所，迥跨重峦侧。粤因求瘼余，倏想寻真域。放情恣披拂，杖策聊□□。□□□□□，□□□□色。乱幡雾中见，雁塔云间识。薄烟幂远郊，遥峰没归翼。仙桥危石架，幽洞乘□□。□□□□□，□□□易测。二教无先后，一相平而直。冀兹捐俗心，永怀依妙力。
出嫁辞乡国，由来此别难。圣恩愁远道，行路泣相看。沙塞容颜尽，边隅粉黛残。妾心何所断，他日望长安。
十二层楼倚翠空，凤鸾相对立梧桐。双成走报监门卫，莫使吴歈入汉宫。
垂衣临八极，肃穆四门通。自是无为化，非关辅弼功。修文招隐伏，尚武殄妖凶。德炳韶光炽，恩霑雨露浓。衣冠陪御宴，礼乐盛朝宗。万寿称觞举，千年信一同。
端拱承休命，时清荷圣皇。四聪闻受谏，五服远朝王。景媚莺初啭，春残日更长。命筵多济济，盛乐复锵锵。酆镐谁将敌，横汾未可方。愿齐山岳寿，祉福永无疆。
睿泽先寰海，功成展武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤皇调。御柳新低绿，宫莺乍啭娇。愿将[亿]兆庆，千祀奉神尧。
高高秋月明，北照辽阳城。塞迥光初满，风多晕更生。征人望乡思，战马闻鼙惊。朔风悲边草，胡沙暗虏营。霜凝匣中劒，风惫原上旌。早晚谒金阙，不闻刁斗声。
枝上花，花下人，可怜颜色俱青春。昨日看花花灼灼，今朝看花花欲落。不如尽此花下欢，莫待春风总吹却。莺歌蝶舞韶光长，红炉煑茗松花香。妆成罢吟恣游后，独把芳枝归洞房。
闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
昨日梦君归，贱妾下鸣机。极知意气薄，不著去时衣。故言如梦里，赖得雁书飞。
一点分明值万金，开时惟怕冷风侵。主人若也勤挑拨，敢向尊前不尽心。
蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。
珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落势还同舞势斜。坐有宾朋尊有酒，可怜清味属侬家。
灵槎思浩荡，老鹤倚崆峒。苍苔迷古道，红叶乱朝霞。栖凤枝梢犹輭弱，化龙形状已依稀。
晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。
残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。
山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙搆强名。
且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。
江南江北旧家乡，三十年来梦一场。吴苑宫闱今冷落，广陵台殿已荒凉。云笼远岫愁千片，雨打归舟泪万行。兄弟四人三百口，不堪闲坐细思量。
珠碎眼前珍，花凋世外春。未销心里恨，又失掌中身。玉笥犹残药，香匳已染尘。前哀将后感，无泪可霑巾。
艳质同芳树，浮危道略同。正悲春落实，又苦雨伤丛。秾丽今何在？飘零事已空。沈沈无问处，千载谢东风。
永念难消释，孤怀痛自嗟。雨深秋寂莫，愁引病增加。咽绝风前思，昏蒙眼上花。空王应念我，穷子正迷家。
又见桐花发旧枝，一楼烟雨暮凄凄。凭阑惆怅人谁会，不觉澘然泪眼低。
层城无复见娇姿，佳节缠哀不自持。空有当年旧烟月，芙蓉城上哭蛾眉。
殷勤移植地，曲槛小阑边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。
失却烟花主，东君自不知。清香更何用，犹发去年枝。
浮生共顦顇，壮岁失婵娟。汗手遗香渍，痕眉染黛烟。
侁自肩如削，难胜数缕绦。天香留凤尾，余煖在檀槽。
顦顇年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。
病身坚固道情深，宴坐清香思自任。月照静居唯捣药，门扃幽院只来禽。庸医嬾听词何取，小婢将行力未禁。赖问空门知气味，不然烦恼万涂侵。
风情渐老见春羞，到处消魂感旧游。多谢长条似相识，强垂烟态拂人头。
牙签万轴裹红绡，王粲书同付火烧。不于祖龙留面目，遗篇那得到今朝。
迢迢牵牛星，杳在河之阳。粲粲黄姑女，耿耿遥相望。鸎狂应有恨，蝶舞已无多。揖让月在手，动摇风满怀。病态如衰弱，厌厌向五年。衰颜一病难牵复，晓殿君临颇自羞。冷笑秦皇经远略，静怜姬满苦时巡。鬓从今日添新白，菊是去年依旧黄。万古到头归一死，醉乡葬地有高原。人生不满百，刚作千年画。日暎仙云薄，秋高天碧深。乌照始潜辉，龙烛便争秉。凝珠满露枝，游飏日已西。肃穆寒初至，九重开扇鹄。四牖炳灯鱼，羽觞无算酌。倾盌更为寿，深卮递酬宾。
绿影覆幽池，芳菲四月时。管弦朝夕兴，组绣百千枝。盛引墙看徧，高烦架屡移。露轻濡彩笔，蜂误拂吟髭。日照玲珑幔，风摇翡翠帷。早红飘藓地，狂蔓挂蛛丝。嫩刺牵衣细，新条窣草垂。晚香难暂舍，娇态自相窥。深浅分前后，荣华互盛衰。尊前留客久，月下欲归迟。何处繁临砌？谁家密映篱。绛罗房灿烂，碧玉叶参差。分得殷勤种，开来远近知。晶荧歌袖袂，柔弱舞腰支。膏麝谁将比，庭萱自合嗤。匀妆低水鉴，泣泪滴烟𩅰。画拟凭梁广，名宜亚楚姬。寄君十八韵，思拙媿新奇。
竹林二君子，尽日竟沈吟。相对终无语，争先各有心。恃强斯有失，守分固无侵。若算机筹处，沧沧海未深。
丱岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出。褒斜旧地委勋贤，从此生灵永泰息。
乔岩簇冷烟，幽径上寒天。下瞰峨眉岭，上窥华岳巅。驱驰非取乐，按幸为忧边。此去如登陟，歌楼路几千。
缓辔逾双劒，行行蹑石棱。作千寻壁垒，为万祀依凭。道德虽无取，江山粗可矜。回看城阙路，云叠树层层。
先朝神武力开边，画断封疆四五千。前望陇山屯劒戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
辉辉赫赫浮玉云，宣华池上月华新。月华如水浸宫殿，有酒不醉真痴人。
者边走，那边走，只是寻花柳。那边走，者边走，莫厌金杯酒。
不缘朝阙去，好此结茅庐。
三节还乡兮挂锦衣，碧天朗朗兮爱日晖。功成道上兮列旌旗，父老远来兮相追随。家山乡眷兮会时稀，今朝设宴兮觥散飞。斗牛无孛兮民无欺，吴越一王兮驷马归。
没了期，没了期，营基才了又仓基。
没了期，没了期，春衣才了又冬衣。
须将一片地，付与有心人。黄河信有澄清日，后代应难继此才。传语龙王幷水府，钱塘借与筑钱城。
廊庑周遭翠幕遮，禁林深处绝喧哗。界开日影怜窗纸，穿破苔痕恶笋芽。西第晚宜供露茗，小池寒欲结冰花。谢公未是深沈量，犹把输赢局上夸。
冰肌玉骨清无汗，水殿风来暗香暖。帘开明月独窥人，敧枕钗横云鬓乱。起来琼户寂无声，时见疎星渡河汉。屈指西风几时来，只恐流年暗中换。
春色曾看紫陌头，乱红飞尽不禁愁。人情自厌芳华歇，一叶随风落御沟。
早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟慙未致华胥理，徒卜升平万万年。
千寻绿嶂夹流溪，登眺因知海岳低。瀑布迸舂青石碎，轮茵横翦翠峰齐。步黏苔藓龙桥滑，日闭烟罗鸟径迷。莫道穹天无路到，此山便是碧云梯。
圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。
再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。
周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔煠六铢宜铸祝，惟祈圣祉保遐昌。
寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。
虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日脚红。猿来斋石上，僧集讲筵中。顿作超三界，浑疑证六通。愿成修偃化，社稷保延洪。
周游灵境散幽情，千里江山暂得行。所恨风光看未足，却驱金翠入龟城。
获陪翠辇喜殊常，同涉仙坛岂厌长。不羡乘鸾入烟雾，此中便是五云乡。
登寻丹壑到玄都，接日红霞照座隅。即向周回岩下看，似看曾进画图无。
共谒御容仪，还同在禁闱。笙歌喧宝殿，彩仗耀金徽。清泪霑罗袂，红霞拂绣衣。九疑山水远，无路继湘妃。
碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。
丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
翠驿红亭近玉京，梦魂犹是在青城。比来出看江山景，却被江山看出行。
上灵睠命膺会昌，盛德殷荐叶辰良。景福降兮圣德远，玄化穆兮天历长。
穆穆我后，道应千龄。登三处大，得一居贞。礼惟崇德，乐以和声。百神仰止，天下文明。
闿阳播气，甄曜垂明。有赫圜宰，深仁曲成。日丽苍璧，烟开紫营。聿遵干享，式降鸿祯。
钦惟大帝，[载]仰皇穹。始命田烛，爰启郊宫。云门骇听，雷鼓鸣空。神其介祀，景祚斯融。
八音斯奏，三献毕陈。宝祚惟永，晖光日新。
叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
歌奏毕兮礼献终，六龙驭兮神将升。明德感兮非黍稷，降福简兮祚休征。
苹蘩礼著，黍稷诚微。音盈凤管，彩驻龙旗。洪歆式就，介福攸归。送乐有阕，灵驭遄飞。
大阴凝至化，真耀蕴轩仪。德迈娥台敞，仁高姒幄披。扪天遂启极，梦日乃升曦。
瞻紫极，望玄穹。翘至恳，罄深衷。听虽远，诚必通。垂厚泽，降云宫。
干仪混成冲邃，天道下济高明。闿阳晨披紫阙，太一晓降黄庭。圆坛敢[申]昭报，方璧冀展虔情。丹禁式敷衷恳，玄鉴庶察微诚。
巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀慙紫极，无以谢玄穹。
朝坛雾卷，曙岭烟沈。爰设筐币，式表诚心。筵辉丽璧，乐畅和音。仰惟灵鉴，俯察翘襟。
昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希[明]德，聿罄庄心。
樽浮九酝，礼备三周。陈诚菲奠，契福神猷。
奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
荷恩承顾托，执契恭临抚。庙畧静边荒，天兵耀神武。有截资先化，无为遵旧矩。祯符降昊穹，大业光寰宇。
肃肃祀典，邕邕礼秩。三献已周，九成斯毕。爰撤其俎，载迁其实。或升或降，唯诚唯质。
礼终肆类，乐阕九成。仰惟明德，敢荐非馨。顾慙菲奠，久驻云𫐌。瞻荷灵泽，悚恋兼盈。
式干路，辟天扉。回日驭，动云衣。登金阙，入紫微。望仙驾，仰恩徽。
天之历数归睿唐，顾惟菲德钦昊苍。撰吉日兮表殷荐，冀神鉴兮降闿阳。
恭临宝位，肃奉瑶图。恒思解网，每轸泣辜。德慙巢燧，化劣唐虞。期我良弼，式赞嘉谟。
得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。登年庆栖亩，稔岁贺盈囷。
悠哉广覆，大矣曲成。九玄著象，七曜贞明。珪璧是奠，酝酎斯盈。作乐崇德，爰畅咸英。
郊坛展敬，严配因心。孤竹箫管，空桑瑟琴。肃穆大礼，铿锵八音。恭惟上帝，希降灵歆。
九成爰奏，三献式陈。钦承景福，恭托明禋。
坤元光至德，柔训阐皇风。芣苡芳声远，螽斯美化隆。睿范超千载，嘉猷备六宫。肃恭陪盛典，钦若荐禋宗。
三灵降飨，三后配神。虔敷藻奠，敬展郊禋。
已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征斾。风猷被有截，声教覃无外。
至矣丕搆，烝哉太平。授牺膺箓，复禹继明。草木仁化，凫鹥颂声。祀宗陈德，无媿斯诚。
郊坛斋帝，礼乐祀天。丹青寰宇，宫征山川。神祇毕降，行止重旋。融融穆穆，纳祉洪延。
止奏潜聆，登仪宿啭。太玉躬奉，参钟首奠。簠簋聿升，牺牲遰荐。昭事颙若，存存以伣。
烂云普洽，律风无外。千品其凝，九宾斯会。禋尊晋烛，纯牺涤汰。玄覆攸广，鸿休汪濊。
六变爰阕，八阶载虔。祐我皇祚，于万斯年。
于赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。
崇崇泰畤，肃肃严禋。粢盛既洁，金石毕陈。上帝来享，介福爰臻。受厘合祉，宝祚维新。
祝史正辞，人神叶庆。福以德招，享以诚应。六变云备，百礼斯浃。祀事孔明，祚流万叶。
馨香惟后德，明命光天保。肃和崇圣灵，陈信表皇道。玉戚初蹈厉，金匏既静好。
大号成命，思文配天。神光肸蚃，龙驾言旋。眇眇阊阖，昭昭上玄。俾昌而大，于斯万年。
六成既阕，三荐云终。神心具醉，圣敬愈崇。受厘皇邸，回跸帷宫。穰穰之福，永永无穷。
款泰坛，柴泰清。受天命，报天成。竦皇心，荐乐声。志上达，歌下迎。
亿上帝，临下庭。骑日月，陪列星。嘉祝信，大糦馨。澹神心，醉皇灵。
相百辟，贡八荒。九歌敍，万舞翔。肃振振，铿皇皇。帝欣欣，福穰穰。
高在上，道光明。物资始，德难名。承眷命，牧苍生。寰宇谧，太阶平。
天道无亲，至诚与邻。山川遍礼，宫征维新。玉帛非盛，聪明会真。正斯一德，通乎百神。
飨帝飨亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。
孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
奠祖配天，承天享帝。百灵咸秩，四海来祭。植我苍璧，布我玄制。华日裴回，神烟容裔。
俎豆有馥，粢盛洁丰。亦有和羹，既戒既平。钟鼓管磬，肃唱和鸣。皇皇后祖，来我思成。
烝烝我后，享献惟夤。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
皇祖严配，配享皇天。皇皇降嘏，天子万年。
六钟翕协六变成，八佾倘佯八风生。乐九[韶]兮人神感，美七德兮天地清。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
乐已终，[烟]燎上。怀灵惠，结皇想。归风疾，回风爽。百[福]来，众神往。
履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
象天御宇，乘时布政。严配申虔，宗禋展敬。罇罍盈列，树羽交映。玉币通诚，祚隆皇圣。
八牖晨披，五精朝奠。雾凝璇篚，风清金县。神涤备全，明粢丰衍。载絜彝俎，陈诚以荐。
御扆合宫承宝历，席图重馆奉明灵。偃武修文九围泰，沈烽静柝八荒宁。
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空慙亿兆人。
仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
千官肃事，万国朝宗。载延百辟，爰集三宫。君臣德合，鱼水斯同。睿图方永，周历长隆。
礼崇宗祀，志表严禋。笙镛合奏，文物维新。敬遵茂典，敢择良辰。絜诚斯著，奠谒方申。
笙镛间玉宇，文物昭清晖。睟影临芳奠，休光下太微。孝思期有感，明絜庶无违。
履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
出震位，开平秩。扇条风，乘甲乙。龙德盛，鸟星出。荐珪篚，陈诚实。
赫赫离精御炎陆，滔滔炽景开隆暑。冀延神鉴俯兰罇，式表虔襟陈桂俎。
律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
葭律肇启隆冬，苹藻攸陈飨祭。黄钟既陈玉烛，红粒方殷稔岁。
朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥协庆。
绀筵分彩，珤图吐绚。风管晨凝，云歌晓啭。肃事兰羞，虔申桂奠。百谷斯登，万箱攸荐。
凤曲登歌调令序，龙雩集舞泛祥风。彩旞云回昭睿德，朱干电发表神功。
鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。
祀遵经设，享缘诚举。献毕于樽，彻临于俎。舞止干戚，乐停柷敔。歌以送神，神还其所。
黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。
眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
金县夕肆，玉俎朝陈。飨荐黄道，芬流紫宸。迺诚迺敬，载享载禋。崇荐斯在，惟皇是宾。
御征乘宫出郊甸，安歌率舞递将迎。自有云门符帝赏，犹持雷鼓答天成。
鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，蒸人乃粒。
玄鸟司春，苍龙登岁。节物变柳，光风转蕙。瑶席降神，朱弦飨帝。诚备祝嘏，礼殚珪币。
大乐稀音，至诚简礼。文物棣棣，声明济济。六变有成，三登无体。乃眷丰洁，恩覃恺悌。
笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
青阳告谢，朱明戒序。延长是祈，敬陈椒醑。博硕斯荐，笙镛备举。庶尽肃恭，非馨稷黍。
离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
昭昭丹陆，奕奕炎方。礼陈牲币，乐备篪簧。琼羞溢俎，玉醑浮觞。恭惟正直，歆此馨香。
千里温风飘绛羽，十枝炎景賸朱干。陈觞荐俎歌二献，拊石𪭢金会七盘。
白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
金行在节，素灵居正。气肃霜严，林雕草劲。豺祭隼击，潦收川镜。九谷已登，万箱流咏。
律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
严冬季月，星回风厉。享祀报功，方祚来岁。
律回玉琯，星周金度。次极阳乌，纪穷阴兔。火林霰雪，阳泉凝冱。八蜡已登，三农息务。
阳月斯纪，应钟在候。载洁牲牷，爰登俎豆。既高既远，无声无臭。静言格思，惟神保祐。
执籥持羽初终曲，朱干玉戚始分行。七德九功咸已畅，明灵降福具穰穰。
朱明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。
春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。
文物流彩，声明动色。人竭其恭，灵昭其饬。歆荐不已，垂祯无极。送礼有章，惟神还轼。
青阳节谢，朱明候改。靡草雕华，含桃流彩。虡列钟磬，筵陈脯醢。乐以迎神，神其如在。
炎精式降，苍生攸仰。羞列豆笾，酒陈牺象。昭祀有应，冥期不爽。送乐张音，惟灵之往。
序移玉律，节应金商。天严杀气，吹警秋方。槱燎既积，稷奠并芳。乐以迎奏，庶降神光。
祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。
玄英戒序，黑郊临候。掌礼陈彝，司筵执豆。寒氛敛色，沍泉凝漏。乐以迎神，八音斯奏。
北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。
惟圣格天，惟明飨日。帝郊肆类，王宫戒吉。珪奠春舒，钟歌晓溢。礼云克备，斯文有秩。
晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭允王。
崇牙树羽延调露，旋宫扣律掩承云。诞敷懿德昭神武，载集丰功表睿文。
太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。
五齐兼酌，百羞具陈。乐终广奏，礼毕崇禋。明鉴万宇，照临兆人。永流洪庆，式动曦轮。
测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。
朏晨争举，天宗礼辟。夜典凉秋，阴明湛夕。有𨠨斯旨，有牲斯硕。穆穆其晖，穰穰是积。
合吹八风金奏动，分容万舞玉鞘惊。词昭茂典光前列，夕曜乘功表盛明。
于昭上穹，临下有光。羽翼五佐，周流八荒。谁其飨之，时文对敭。虞经夏典，兹礼未遑。
黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。
帝临中坛，受厘元神。皇灵萃止，羽旄肃陈。摄提运衡，招摇移轮。光光宇宙，电耀雷震。
夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。
九位既肃，万灵毕会。天门启扄，日驭飞盖。焕兮棽离，傧兮暗霭。如山之福，惟圣时对。
崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。
帝在灵坛，大明登光。天回云粹，穆穆皇皇。金奏九夏，圭陈八芗。旷哉动植，如熙春阳。
歌工既奏，神位既秩。天符众星，运行太一。声和十管，气应中律。肃肃明廷，介兹元吉。
俎豆有践，黄流在尊。九宫之祀，三代莫存。乐变六宫，坛开八门。圣皇昭对，祐我黎元。
时文哲后，肃事严禋。馨我明德，享于贵神。大庖载盈，旨酒斯醇。精意所属，期于利人。
祀既云毕，明灵告旋。礼洽和应，神歆福延。动植咸若，阴阳不愆。锡兹纯嘏，天子万年。
羽籥既阕干戚陈，八音克谐六变新。愉贵神兮般以乐，保皇祚兮万斯春。
盛德陈万舞，威棱畅九垓。风云交律候，日月丽昭回。行庆休祥发，乘和春气来。百神肃临享，荡荡天门开。
精意严恭，明祠丰洁。献酬既备，俎豆斯撤。日丽天仪，风和乐节。事光祀典，福覃有截。
享申百礼，庆洽百灵。上排阊阖，洞入杳冥。奠玉高坛，燔柴广庭。神之降福，万国咸宁。
太皞御气，句芒肇功。苍龙青旗，爰候祥风。律以和应，神以感通。鼎俎修蚃，时惟礼崇。
旨酒告絜，青苹应候。礼陈瑶币，乐献金奏。弹弦自昔，解冻惟旧。仰瞻肸蚃，群祥来凑。
德盛昭临，迎拜巽方。爰候发生，式荐馨香。酌醴具举，工歌载扬。神歆六律，恩降百祥。
膋芗备，玉帛陈。风动物，乐感神。三献终，百神臻。草木荣，天下春。
微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
陟降左右，诚达幽圜。作解之功，乐惟有年。云𫐌戾止，洒雾飘烟。惟馨展礼，爰列豆笾。
岁正朱明，礼布元制。惟乐能感，与神合契。阴雾离翍，灵驭摇裔。膏泽之庆，期于稔岁。
阳开幽蛰，躬奉郁鬯。礼备节应，震来灵降。动植求声，飞沈允望。时康气茂，惟神之贶。
奠既备，献将终。神行令，瑞飞空。迎干德，祈岁功。乘烟燎，俨从风。
整驾升车望寥廓，垂阴荐祉荡昏氛。飨时灵贶僾如在，乐罢余声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
万方资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。
至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。
柔而能方，直而能敬。载厚以德，大亨以正。有涤斯牷，有馨斯盛。介兹景福，祚我休庆。
玉币牲牷分荐享，羽旄干戚遰成容。一德惟宁两仪泰，三才保合四时邕。
阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
九玄眷命，三圣基隆。奉承先旨，明台毕功。宗祀展敬，冀表深衷。永昌帝业，式播淳风。
神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。
坎泽祠容备举，坤坛祭典爰申。灵睠遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应。
祗荷坤德，钦若干灵。慙惕罔寘，兴居匪宁。恭崇礼则，肃奉仪形。惟凭展敬，敢荐非馨。
菲躬承睿顾，薄德忝坤仪。干干遵后命，翼翼奉先规。抚俗勤虽切，还淳化尚亏。未能弘至道，何以契明祇。
顾德有慙虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。
舒阴致养，合大资生。德以恒固，功由永贞。升歌荐序，垂币翘诚。虹开玉照，凤引金声。
兰俎既升，苹羞可荐。金石载设，咸英已变。林泽斯总，山川是遍。敢用敷诚，实惟忘倦。
沈潜演贶分三极，广大凝祯总万方。既荐羽旌文化启，还呈干戚武威扬。
夕惕司龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣余，忻属千年始。
百礼崇容，千官肃事。灵降无兆，神凝有粹。奠享咸周，威仪毕备。奏夏登列，歌雍彻肆。
皇皇灵睠，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
言旋云洞兮蹑烟途，永宁中宇兮安下都。包涵动植兮顺荣枯，长贻宝贶兮赞璇图。
调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。
坤元至德，品物资生。神凝博厚，道协高明。列镇五岳，环流四瀛。于何不载，万宝斯成。
乐备金石，礼光尊俎。大享爰终，洪休是举。雨零感节，云飞应序。缨绂载辞，皇灵具举。
大乐和畅，殷荐明神。一降通感，八变必臻。有求斯应，无德不亲。降灵醉止，休征万人。
坤元载物，阳乐发生。播殖资始，品汇咸亨。列俎棋布，方坛砥平。神歆禋祀，后德惟明。
大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。
於穆濬哲，维清缉熙。肃事昭配，永言孝思。涤濯静嘉，馨香在兹。神之听之，用受福厘。
於穆圣皇，六叶重光。太原刻颂，后土疎场。宝鼎呈符，歊云孕祥。礼乐备矣，降福穰穰。
聿修严配，展事禋宗。祥符宝鼎，礼备黄琮。[祝]词以信，明德惟聪。介兹景福，永永无穷。
蠲我饎餴，絜我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。
乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
维岁之吉，维辰之良。圣君绂冕，肃事坛场。大礼已备，大乐斯[张]。神其醉止，降福无疆。
方丘既膳，嘉飨载谧。齐敬毕诚，陶匏贵质。秀毕丰荐，芳俎盈实。永永福流，其升如日。
至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
肃我成命，于昭黄祇。裘冕而祀，陟降在斯。五音克备，八音聿施。缉熙肆靖，厥心匪离。
黄祇是[祗]，我其夙夜。寅畏诚絜，匪遑宁舍。礼以琮玉，荐厥茅藉。念兹降康，胡宁克暇。
夙夜宥密，不敢宁宴。五齐既陈，八音在县。粢盛以洁，房俎斯荐。惟德惟馨，尚兹克徧。
惟以明发，有怀载殷。乐盈而反，礼顺其禋。立清以献，荐欲是亲。於穆不已，裒对斯臻。
穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
昭昭有唐，天俾万国。列祖应命，四宗顺则。申锡无疆，宗我同德。曾孙继序，享神配极。
灵具醉，杳熙熙。灵将往，眇禗禗。顾明德，吐正辞。烂遗光，流祯祺。
大矣坤仪，至哉神县。包含日域，牢笼月竁。露絜三清，风调六变。皇祇介祉，式歆恭荐。
泰折严享，阴郊展敬。礼以导神，乐以和性。黝牲在列，黄琮俯暎。九土既平，万邦贻庆。
坤道降祥和庶品，灵心载德厚群生。水土既调三极泰，文武毕备九区平。
黄舆厚载，赤寰归德。含育九区，保安万国。诚敬无怠，禋祀有则。乐以迎神，其仪不忒。
神州阴祀，洪恩广济。草树霑和，飞沈沐惠。礼修鼎俎，奠歆瑶币。送乐有章，灵轩其逝。
后土凝德，神功协契。九域底平，两仪交际。戊期应序，阴墉展币。灵车少留，俯歆樽桂。
美报崇本，严恭展事。受露疎坛，承风启地。絜粢登俎，醇牺入馈。介福远流，群生毕遂。
神道发生敷九稼，阴极乘仁畅八埏。纬武经文隆景化，登祥荐祉启丰年。
烈山有子，后土有臣。播种百谷，济育兆人。春官缉礼，宗伯司禋。戊为吉日，迎享兹辰。
吉祥式就，酬功载毕。亲地尊天，礼文经术。贶征令序，福流初日。神驭爰归，祠官其出。
序迫岁阴，日躔星纪。爰稽茂典，聿崇清祀。绮币霞舒，瑞珪虹起。百禩垂裕，万灵荐祉。
缇籥劲序，玄英晚候。姬蜡开仪，豳歌入奏。蕙馥雕俎，兰芬玉酎。大享明祇，永绥多祐。
经纬两仪文化洽，削平方域武功成。瑶弦自乐乾坤泰，玉戚长欢区宇宁。
八蜡开祭，万物合祀。上极天维，下穷坤纪。鼎俎流芬，罇彝荐美。有灵有祇，咸希来止。
十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。
粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。
樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。
前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
羽籥低昂文缀已，干戚蹈厉武行初。望岁祈农神所听，延祥介福岂云虚。
三推礼就，万庾祈凝。夤宾志远，藨衮惟兴。降歆肃荐，垂祐祗膺。送神有乐，神其上升。
芳春开令序，韶苑畅和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。
明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。
霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。
桂筵开玉俎，兰圃荐琼芳。八音调凤历，三献奉鸾觞。絜粢申大享，庭宇冀降祥。神其覃有庆，契福永无疆。
仙坛礼既毕，神驾俨将升。伫属深祥起，方期庶绩凝。虔诚资宇内，务本勖黎蒸。灵心昭备享，率土洽休征。
圣道日用，神几不测。金石以陈，弦歌载陟。爰释其菜，匪馨于稷。来顾来享，是宗是极。
万国以贞光上嗣，三善茂德表重轮。视膳寝门尊要道，高辟崇贤引正人。
粤惟上圣，有纵自天。傍周万物，俯应千年。旧章允著，嘉贽孔虔。王化兹首，儒风是宣。
堂献瑶篚，庭敷璆县。礼备其容，乐和其变。肃肃亲享，雍雍执奠。明德惟馨，苹蘩可荐。
隼集龟开昭圣烈，龙蹲凤跱肃神仪。尊儒敬业宏图阐，纬武经文盛德施。
通吴表圣，问老探真。三千弟子，五百贤人。亿龄规法，万载嗣禋。洁诚以祭，奏乐迎神。
醴溢牺象，羞陈俎豆。鲁壁类闻，泗川入觏。里校覃福，胄筵承祐。雅乐清音，送神具奏。
卜畋不从，兆发非熊。乃倾荒政，爰佐一戎。盛烈载垂，命祀惟崇。日练上戊，宿严閟宫。迎奏嘉至，感而遂通。
管磬升，膻芗集。上公进，嘉币执。信以通，僾如及。恢帝功，锡后邑。四维张，百度立。绵亿载，邈难挹。
五齐洁，九牢硕。梡橛循，罍斝涤。进具物，扬鸿绩。和奏发，高灵寂。虔告终，繁祉锡。昭秩祀，永无易。
贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。
明祀方终，备乐斯阕。黝𫄸就瘗，豆笾告撤。肸蚃尚余，光景云灭。返归虚极，神心则悦。
恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，祗为从龙直上天。
龙池跃龙龙已飞，龙德[光]天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济慙为檝，报德空思奉细涓。
龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天间。
龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
西京凤邸跃龙泉，佳气休光镇在天。轩后雾图今已得，秦王水劒昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
星分邑里四人居，水洊源流万顷余。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
乾坤启圣吐龙泉，泉水年年胜一年。始看鱼跃方成海，即覩龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
於穆烈祖，弘此丕基。永言配命，子孙保之。百神既洽，万国在兹。是用孝享，神其格思。
大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
崇兹享祀，诚敬兼至。乐以感灵，礼以昭事。粢盛咸絜，牲牷孔备。永言孝思，庶几不匮。
睿哲维唐，长发其祥。帝命斯祐，王业克昌。配天载德，就日重光。本支百代，申锡无疆。
猗与祖业，皇矣帝先。翦商德厚，封唐庆延。在姬犹稷，方晋喻宣。基我鼎运，于万斯年。
周称王季，晋美帝文。明明盛德，穆穆齐芬。藏用四履，屈道三分。铿锵钟石，载纪鸿勋。
五纪更运，三正递升。勋华既没，禹汤勃兴。神武命代，灵睠是膺。望云彰德，察纬告征。上纽天维，下安地轴。征师涿野，万国咸服。偃伯灵台，九官允穆。殊域委賮，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。
八音斯奏，三献毕陈。宝祚惟永，晖光日新。
圣敬通神光七庙，灵心荐祚和万方。严禋克配鸿基远，明德惟馨凤历昌。
於穆清庙，聿修严祀。四县载陈，三献斯止。笾豆彻荐，人祇介祉。神维格思，锡祚不已。
肃肃清祀，烝烝孝思。荐享昭备，虔恭在兹。雍歌彻俎，祝嘏陈辞。用光武志，永固鸿基。
五运改卜，千龄启圣。彤云晓聚，黄星夜映。叶阐珠囊，基开玉镜。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩逾黜夏，勋高翦商。武陈七德，刑设三章。祥禽巢阁，仁兽游梁。卜年惟永，景福无疆。
承天抚箓，纂圣登皇。遐清万宇，仰协三光。功成日用，道济时康。璇图载永，宝历斯昌。日月扬晖，烟云烂色。河岳修贡，神祇効职。舜风攸偃，尧曦先就。睿感通寰，孝思浃宙。奉扬先德，虔遵曩狩。展义天扄，飞英云岫。化逸王表，神凝帝先。乘云厌俗，驭日登玄。
广乐既备，嘉荐既新。述先惟德，孝飨惟亲。七献具举，五齐毕陈。锡兹祚福，于万斯春。
惟睿作圣，惟圣登皇。精感耀魄，时膺会昌。舜慙大孝，尧推让王。能事斯极，振古谁方。文明履运，车书同轨。巍巍赫赫，尽善尽美。衢室凝旒，大庭端扆。释负之寄，事光复子。脱屣高天，登遐上玄。龙湖超忽，象野芊绵。游衣复道，荐果初年。新庙奕奕，明德配天。
大业龙祉，徽音骏尊。潜居皇德，赫嗣天昆。展仪宗祖，重诚孝孙。春秋无极，享奏存存。
七庙观德，百灵攸仰。俗荷财成，物资含养。道光执契，化笼提象。肃肃雍雍，神其来飨。
肃肃清庙，巍巍盛唐。配天立极，累圣重光。乐和管磬，礼备烝尝。永惟来格，降福无疆。
五声备奏，三献终祠。车移凤辇，斾转虹旗。礼周笾豆，诚效虔祗。皇灵徙跸，簪绅拜辞。
建清庙，赞玄功。择吉日，展禋宗。乐已变，礼方崇。望神驾，降仙宫。
隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。
肃敷大礼，上谒尊灵。敬[陈]筐币，载表丹诚。
敬奠苹藻，式罄虔襟。洁诚斯展，伫降灵歆。
爰陈玉醴，式奠琼浆。灵心有穆，介福无疆。
帝图草创，皇业初开。功高佐命，业赞云雷。
赫赫玄功被穹壤，皇皇至德洽生灵。开基拨乱妖氛廓，佐命宣威海内清。
荷恩承顾托，执契恭临抚。庙畧静边荒，天兵耀神武。
登歌已阕，献礼方周。钦承景福，肃奉鸿休。
大礼言毕，仙卫将归。莫申丹恳，空瞻紫微。
肃肃清庙，赫赫玄猷。功高万古，化奄十洲。中兴丕业，上荷天休。祗奉先构，礼备怀柔。
顾惟菲薄，纂历应期。中外同轨，夷狄来思。乐用崇德，礼以陈词。夕惕若厉，钦奉弘基。
礼标荐鬯，肃事祠庭。敬申如在，敢托非馨。
崇禋已备，粢盛聿修。洁诚斯展，钟石方遒。
金相载穆，玉裕重辉。养德清禁，承光紫微。干宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。
巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。
惟圣配天敷盛礼，惟天为大阐洪名。恭禋展敬光先德，苹藻申虔表志诚。
炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。
礼周三献，乐阕九成。肃承灵福，悚惕兼盈。
祠容既毕，仙座爰兴。停停凤举，霭霭云升。长隆宝运，永锡休征。福覃贻厥，恩被黎蒸。
道洽二仪交泰，时休四宇和平。环珮肃于庭实，钟石扬乎颂声。
顾惟菲质，忝位椒宫。虔奉苹藻，肃事神宗。敢申诚絜，庶罄深衷。睟容有裕，灵享无穷。
月礼已周，云和将变。爰献其醑，载迁其奠。明德逾隆，非馨是荐。泽霑动植，仁覃宇县。
铿锵韶濩，肃穆神容。洪规赫赫，祠典雍雍。已周三献，将乘六龙。虔诚有托，恳志无从。
肃九室，谐八音。歌皇慕，动神心。礼宿设，乐妙寻。声明备，[祼]奠临。
律迓气，音入玄。依玉几，御黼筵。聆忾息，僾周旋。九韶遍，百福传。
信工祝，永颂声。来祖考，听和平。相百辟，贡九瀛。神休委，帝孝成。
时文圣后，清庙肃邕。致诚勤荐，在貌思恭。玉节肆夏，金锵五钟。绳绳云步，穆穆天容。
天子享孝，工歌溥将。躬[祼]郁鬯，乃焚膋芗。臭以达阴，声以求阳。奉时烝尝，永代不忘。
在涤嘉豢，丽碑敬牲。角握之牡，色纯之骍。火传阳燧，水溉阴精。太公胖俎，[傅]说和羹。
俎豆有馥，粢盛絜丰。亦有和羹，既戒既平。鼓钟管磬，肃唱和鸣。皇皇后祖，来我思成。
圣謩九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，于皇万年。
肃肃艺祖，滔滔濬源。有雄玉剑，作镇金门。玄王贻绪，后稷谋孙。肇禋九庙，四海来尊。
具礼崇德，备乐承风。魏推幢主，周赠司空。不行而至，无成有终。神兴王业，天归帝功。
于赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
帝舞季历，龙圣生昌。后歌有𫊸，胎炎孕黄。天地合德，日月齐光。肃雝孝享，祚我万方。
赤精乱德，四海困穷。黄旗举义，三灵会同。旱望春雨，云披大风。溥天来祭，高祖之功。
皇合一德，朝宗百神。削平天地，大拯生人。上帝配食，单于入臣。戎歌陈舞，晔晔震震。
高皇迈道，端拱无为。化怀獯鬻，兵赋句骊。礼尊封禅，乐盛来仪。合位娲后，同称伏羲。
退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
六钟翕协六变成，八佾徜徉八风生。乐九韶兮人神感，美七德兮天地清。
瑟彼瑶爵，亚惟上公。室如屏气，门不容躬。礼殷其本，乐执其中。圣皇永慕，天地幽通。
礼匝三献，乐遍九成。降循轩陛，仰欷皇情。福与仁合，德因孝明。百年[神畏]，四海风行。
总总干戚，填填鼓钟。奋扬争气，坐作为容。离若鸷鸟，合如战龙。万方观德，肃肃雝雝。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
止笙磬，撤豆笾。廓无响，窅入玄。主在室，神在天。情余慕，礼罔愆。喜黍稷，屡丰年。
眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
于赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
汉祚惟永，神功中兴。风驱氛祲，天覆黎蒸。三光再朗，庶绩其凝。重熙累洽，景命是膺。
於穆文考，圣神昭章。肃勺群慝，含光远方。万物茂遂，九夷宾王。愔愔云韶，德音不忘。
开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。
於穆时文，受天明命。允恭玄默，化成理定。出震嗣德，应干传圣。猗欤缉熙，千亿流庆。
肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。
湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。
受天明命，敷佑下土。化时以俭，卫文以武。氛消夷夏，俗臻往古。亿万斯年，形于律吕。
于铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
圣祚无疆，庆传乐章。金枝繁茂，玉叶延长。海渎常[晏]，波涛不扬。汪汪美化，垂范今王。
于铄丕嗣，惟帝之光。羽籥象德，金石荐祥。圣系无极，景命永昌。神降上哲，维天配长。
煌煌道宫，肃肃太清。礼光尊祖，乐备充庭。罄竭诚至，希夷降灵。云凝翠盖，风燄红旌。众真以从，九奏初迎。永惟休祐，是锡和平。
虚无结思，钟磬和音。歌以颂德，香以达心。礼殊祼鬯，义感昭临。云车至止，庆垂愔愔。
肃肃我祖，緜緜道宗。至感潜达，灵心暗通。云𫐌御气，芝盖随风。四时禋祀，万国来同。
仙宗绩道，我李承天。庆深虚极，符光象先。俗登仁寿，化阐蟺涓。五千贻范，亿万斯年。
不宰元功，无为上圣。洪源长发，诞受天命。金奏迎真，璇宫展盛。备礼周乐，垂光储庆。
至道生元气，重圆法混成。无为观大象，冲用体常名。仙乐临丹阙，云车出玉京。灵符百代应，瑞节九贞迎。宝运开皇极，天临映太清。长垂一德庆，永庇万方宁。
真宗开妙理，冲教统清虚。化演无为日，言昭有象初。瑶台肃灵瑞，金阙映仙居。一奏三清乐，长回八景舆。
虚极仙宗本，希夷象帝先。百灵朝太上，万法祖重圆。善贷惟冲德，功成谓自然。云门达和气，思用合钧天。
元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。
严禋展事，理洁烝尝。皇矣圣祖，德惟馨香。盛荐既撤，工歌载扬。大来之庆，降福穰穰。
玉磬含香，金炉既馥。风驭泠泠，云坛肃肃。杳归大象，霈流嘉福。俾宁万邦，无思不服。
元尊九德，佐尧光宅。烈祖太宗，方周作伯。响怀霜露，乐变金石。白云清风，髣髴来格。
四时有典，百事来祭。尊祖奉宗，严禋大帝。礼先苍璧，奠币黝制。于斯万年，熙成帝系。
盛牲实俎，涓选休成。鼎煁阳燧，玉盥阴精。有𫗣嘉豆，既和大羹。侑以清乐，细齐人情。
清庙奕奕，和乐雍雍。器尊牺象，礼属宗公。白水方祼，黄流在中。谟明之德，万古清风。
閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。
惟清惟肃，靡闻靡见。举备九成，俛终三献。庆彰曼寿，胙彻嘉荐。瘗玉埋牲，礼神斯徧。
元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
猗若清庙，肃肃荧荧。国荐严祀，坤兴淑灵。有几在室，有乐在庭。临兹孝享，百禄惟宁。
阴灵曜祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
孝哉我后，冲乎迺圣。道映重华，德辉文命。慕深视箧，情殷抚镜。万国移风，兆人承庆。
祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
酌郁既灌，芗萧方𦶟。笾豆静器，簠簋芬𫗣。鱼腊荐美，牲牷表洁。是戢是将，载迎载列。
阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既絜，我醴既澄。阴阴灵庙，光灵若凭。德馨惟享，孝思烝烝。
乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，期乎亿龄。
於穆清庙，肃雍严祀。合福受厘，介以繁[祉]。
送文迎武递参差，一始一终光圣仪。四海生人歌有庆，千龄孝享肃无亏。
妙筭申帷幄，神谋及庙庭。两阶文物备，七德武功成。校猎长杨苑，屯军细柳营。将军献凯入，歌舞溢重城。
孝享云毕，惟彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。
月灵降德，坤元授光。娥英比秀，任姒均芳。瑶台荐祉，金屋延祥。迎神有乐，歆此嘉芗。
玉帛仪大，金丝奏广。灵应有孚，冥征不爽。降彼休福，歆兹禋享。送乐有章，神麾其上。
穆清庙，荐严禋。昭礼备，和乐新。望灵光，集元辰。祚无极，享万春。
诚心达，娱乐分。升箫膋，郁氛氲。茅既缩，鬯既薰。后来思，福如云。
我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若覩容声。
於穆先后，丽圣称崇。母临万宇，道[被]六宫。昌时协庆，理内成功。殷荐明德，传芳国风。
工祝致告，徽音不遐。酒醴咸旨，馨香具嘉。受厘献祉，永庆邦家。
金枝羽部彻清歌，瑶台肃穆笙磬罗。谐音遍响合明意，万类昭融灵应多。
辰位列四星，帝功参十乱。进贤勤内辅，扈跸清多难。承天厚载均，并耀宵光璨。留徽蔼前躅，万古披图焕。
公尸既起，享礼载终。称歌进彻，尽敬繇衷。泽流惠下，大小咸同。
昭事终，幽享余。移月御，返仙居。璇庭寂，灵幄虚。顾裴回，感皇储。
皇矣天宗，德先王季。因心则友，克让以位。爰命有司，式遵前志。神其降灵，昭飨祀事。
惟帝时若，去而上仙。祀用商舞，乐备宫悬。白璧加荐，玄𫄸告虔。子孙拜后，承兹吉蠲。
祀盛体荐，礼协粢盛。方周假庙，用鲁纯牲。捧彻祗敬，击拊和鸣。受厘归胙，既戒而平。
八音具举，三寿既盥。洁兹宗彝，瑟彼圭瓒。兰肴重错，椒醑飘散。降胙维城，永为藩翰。
秩礼有序，和音既同。九仪不忒，三揖将终。孝感藩后，相维辟公。四时之典，永永无穷。
奠献已事，昏昕载分。风摇雨散，灵卫絪缊。龙驾帝服，上腾五云。泮宫复閟，寂寞无闻。
道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。
岁肇春宗，干开震长。瑶山既寂，戾园斯享。玉肃其事，物昭其象。弦诵成风，笙歌合响。
明典肃陈，神居邃启。春伯联事，秋官相礼。有来雍雍，登歌济济。缅维主鬯，庶歆芳醴。
三县已判歌钟列，六佾将开羽戚分。尚想燕飞来蔽日，终疑鹤影降凌云。
天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆嗣典。
苍震有位，黄离蔽明。江充祸结，戾据灾成。衔冤昔痛，赠典今荣。享灵有秩，奉乐以迎。
皇情悼往，祀议增设。钟鼓铿锵，羽旄昭晰。掌礼云备，司筵告彻。乐以送神，灵其鉴阕。
副君昭象，道应黄离。铜楼备德，玉裕成规。仙气霭霭，灵从师师。前驱戾止，控鹤来仪。
忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。
通三锡胤，明两承英。太山比赫，伊水闻笙。宗祧是寄，礼乐其亨。嘉辰荐俎，以发声明。
羽籥崇文礼以毕，干戚奋武事将行。用舍繇来其有致，壮志宣威乐太平。
绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。
甲观昭祥，画堂升位。礼绝群后，望尊储贰。启诵慙德，庄丕掩粹。伊浦凤翔，缑峰鹤至。
誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。
雍雍盛典，肃肃灵祠。宾天有圣，对日无期。飘飖羽服，掣曳云旗。眷言主鬯，心乎怆兹。
八音协奏陈金石，六佾分行整礼容。沧溟赴海还称少，素月开轮即是重。
隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。
储后望崇，元良寄切。寝门是仰，驰道不绝。仙袂云会，灵旗电晰。煌煌而来，礼物攸设。
灼灼重明，仰承元首。既贤且哲，惟孝与友。惟孝虽遥，灵规不朽。礼因诚致，备絜玄酒。
嘉荐有典，至诚莫骞。画梁云亘，雕俎星连。乐器周列，礼容备宣。依稀如在，若未宾天。
邕邕阐化凭文德，赫赫宣威藉武功。既执羽旄先拂吹，还持玉戚更挥空。
武德谅雍雍，由来扫寇戎。劒光挥作电，旗影列成虹。雾廓三边静，波澄四海同。睿图今已盛，相共舞皇风。
觞牢具品，管磬有节。祝道夤恭，神仪昭晰。桐圭早贵，象辂追设。声达乐成，降歆丰洁。
歌以德发，声以乐贵。乐善名存，追仙礼异。鸾旌拱修，凤鸣合吹。神听皇慈，仲月皆至。
撰日瞻景，诚陈乐张。礼容秩秩，羽舞煌煌。肃将涤濯，祗荐芬芳。永锡繁祉，思深飨尝。
干旄羽籥相亏蔽，一进一退殊行缀。昔献三雍盛礼容，今陈六佾崇仪制。
醴齐泛尊彝，轩县动干戚。入室僾如在，升阶虔所历。奋疾合威容，定利舒皦绎。方崇庙貌礼，永被君恩锡。
三献具举，九旗将旋。追劳表德，罢享宾天。风引仙管，堂虚画筵。芳馨常在，瞻望悠然。
嘉荐既陈，祀事孔明。闲歌在堂，万舞在庭。外则尽物，内则尽诚。凤笙如闻，歌其洁精。
因心克孝，位震遗芬。宾天道茂，轸怀气分。发祗乃祀，咳叹如闻。二歌斯升，以咏德薰。
既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。
喧喧金石容既缺，肃肃羽驾就行列。缑山遗响昔所闻，庙庭进旅今攸设。
重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，髣髴缑山鹤。
威仪毕陈，备乐将阕。苞茅酒缩，膋萧香彻。宫臣展事，肃雍在列。迎精送往，厥鉴昭晰。
先德谦㧑冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，苹藻敬荐翘襟。
道赫梧宫，悲盈蒿里。爰赐徽烈，载敷嘉祀。享洽四时，规陈二簋。灵应昭格，神其戾止。
涂山懿戚，妫汭崇姻。祠筵肇启，祭典方申。礼以备物，乐以感神。用隆敦敍，载穆彝伦。
家著累仁，门昭积善。瑶篚既列，金县式展。
昭昭竹殿开，奕奕兰宫启。懿范隆丹掖，殊荣辟朱邸。六佾荐徽容，三簋陈芳醴。万石覃贻厥，分珪崇祖祢。
名隆五岳，秩映三台。严祠已备，[睟]影方回。
寿丘惟旧迹，酆邑乃前基。粤余承累圣，悬弧亦在兹。弱龄逢运改，提劒郁匡时。指麾八荒定，怀柔万国夷。梯山盛入欵，驾海亦来思。单于陪武帐，日逐卫文㮰。端扆朝四岳，无为任百司。霜节明秋景，轻冰结水湄。芸黄遍原隰，禾颕积京坻。共乐还谯宴，欢此大风诗。
芳岁肇佳节，物华当仲春。乾坤既昭泰，烟景含氤氲。德浅荷玄贶，乐成思治人。前庭列钟鼓，广殿延群臣。八卦随舞意，五音转曲新。顾非咸池奏，庶协南风薰。式宴礼所重，浃欢情必均。同和谅在兹，万国希可亲。
受律辞元首，相将讨叛臣。咸歌破阵乐，共赏太平人。
圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌帝泽，执贽贺升平。
四海皇风被，千年德水清。戎衣更不著，今日告功成。
主圣开昌历，臣忠奉大猷。君看偃革后，便是太平秋。
就阳位，升圆丘。佩双玉，御大裘。膺天命，拥神休。万灵感，百禄遒。
秉黄钺，建朱旗。震八表，清二仪。帝业显，王道夷。受景命，启皇基。
开九门，怀百神。通肸蚃，接氤氲。明粢荐，广乐陈。奠嘉璧，燎芳薪。
膺宝图，执左契。德应天，圣飨帝。荐表衷，荷灵惠。寿万年，祚百世。
惟德动天，有感必通。秉兹一德，禋于六宗。钦夤宝命，恭肃礼容。来顾来享，永穆皇风。
天惟佑德，辟乃奉天。交感斯在，昭事罔愆。岁功已就，王道无偏。于焉报本，是用告虔。
圣皇戾止，天步舒迟。干干睿相，穆穆皇仪。进退必肃，陟降是祗。六变克协，万灵协随。
天命降鉴，帝德惟馨。享祀不忒，礼容孔明。奠璧布币，荐神献精。神佑以答，敷锡永宁。
笾豆簠簋，黍稷非馨。懿兹彝器，厥德惟明。金石匏革，以和以平。繇此无体，期乎永宁。
哲后躬享，旨酒斯陈。王恭无斁，严祀维夤。皇祖以配，大孝以振。宜锡景福，永休下民。
恭祀上帝，于国之阳。爵醴是荷，鸿基永昌。
道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
大业来四夷，仁风和万国。白日体无私，皇天辅有德。七旬罪已服，六月师方克。伟哉帝道隆，终始常作则。
烟燎升，礼容彻。诚感达，人神悦。灵贶彰，圣情结。玉座寂，金炉歇。
五兵勿用，万国咸安。告功圆盖，受命云坛。乐鸣凤律，礼备鸡竿。神光欲降，众目遐观。
羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。
明君陈大礼，展币祀圆丘。雅乐声其发，祥云色正浮。
黄彝将献，特牲预迎。既修昭事，潜达明诚。
相承五运，取法三才。大礼爰展，率土咸来。卿云秘室，甘泉宝台。象樽初酌，受福不回。
昊天成命，邦国盛仪。多士齐列，六龙载驰。坛升泰一，乐奏咸池。高明祚德，永致昌期。
上天垂景贶，哲后举鸾觞。明德今方祚，邦家万世昌。
木铎敷音文德昌，朱干成列武功彰。雷鼗鹭羽今休用，玉戚相参正发扬。
圭瓒方陈礼，干旄乃象功。成文非羽籥，猛势若罴熊。
云门孤竹，苍璧黄琮。既祀天地，克配祖宗。虔修盛礼，仰荅玄功。神归碧落，福降无穷。
黍稷馨，醴𨠨清。牲牷洁，金石铿。恭祀事，结皇情。神来格，歌颂声。
莫高者天，攀跻弗克。隮天有方，累仁积德。祖宗隆之，子孙履之。配天明祀，永永孝思。
庄肃莅事，周旋礼容。裸鬯严洁，穆穆雍雍。
于赫我皇，建中立极。动以武功，静以文德。昭事上帝，欢心万国。大报严禋，四海述职。
於穆皇祖，濬哲雍熙。美溢中夏，化被南陲。后稷累德，公刘创基。肇兴九庙，乐合来仪。
天地合德，睿圣昭彰。累赠太傅，俄登魏王。雄名不朽，奕叶而光。建国之兆，君临万方。
于赫帝命，应天顺人。亭育品汇，宾礼百神。洪基永固，景命惟新。肃恭孝享，祚我生民。
肃肃文考，源濬派长。汉称诞季，周实生昌。奄有四海，超彼百王。笙镛迭奏，礼物荧煌。
戛玉𪭢金永颂声，檿丝孤竹和且清。灵歆醉止牺象盈，自天降福千万龄。
笙镛洋洋，庭燎煌煌。明星有烂，祝史下堂。[笾]豆斯撤，礼容有章。克勤克俭，无怠无荒。
其降无从，其往无踪。黍稷非馨，有感必通。赫奕令德，髣髴睟容。再拜慌忽，遐想昊穹。
懿彼明德，赫赫煌煌。名高阃域，功著旗常。道符休泰，运叶祺祥。庆传万祀，以播耿光。
帝业光扬，皇图翕赫。圣德孔彰，神功不测。信及豚鱼，恩霑动植。懿范鸿名，传之万亿。
晋国肇兴，雄图再固。黼黻帝道，金玉王度。皇天无亲，惟德是辅。载诞英明，永光圣祚。
庆传瓒祚，位正瑶图。功宣四海，化被八区。静彰帝道，动合干符。千秋万祀，永荷昭苏。
艰难王业，返正皇唐。先天再造，却日重光。汉绍世祖，夏资少康。功成德茂，率祀无疆。
仁君御宇，寰海谧清。运符武德，道协文明。九成式敍，百度惟贞。金门积庆，玉叶传荣。
明明我祖，天集休明。神母夜哭，彤云昼兴。笾豆有践，管籥斯登。孝孙致告，神其降灵。
天降祥，汉祚昌。火炎上，水灵长。建庙社，洁蒸尝。罗钟石，俨珩璜。陈玉豆，酌金觞。气昭感，德馨香。祗洛汭，瞻晋阳。降吾祖，福穰穰。
黍稷斯馨，祖德惟明。蛇告赤帝，龟谋大横。云行雨施，天成地平。造我家邦，斡我璿衡。陶匏在御，醍盎惟精。或戛或击，载炮载烹。饮福受胙，舞降歌迎。滔滔不竭，洪惟水行。
运极金行谢，天资水德隆。礼神鄜畤馆，布政未央宫。诘旦备明祀，登歌荅茂功。云轩临降久，星俎荐陈丰。霭霭沈檀雾，铿锵环佩风。荧煌升藻藉，肸蚃转珠栊。尊祖咸韶备，贻孙书轨同。京坻长有积，宗社享无穷。
罘罳晓唱鸡人，三牲八簋斯陈。雾集瑶阶琐闼，香生绮席华茵。珠佩貂珰熠爚，羽旄干戚纷纶。酌鬯既终三献，凝旒何止千春。阿阁长栖彩凤，郊宫叠奏祥麟。赤伏英灵未泯，玄圭运祚重新。玉斝牺樽潋滟，龙旗凤辖逡巡。瞻望月游冠冕，犹疑苍野回轮。
高庙明灵再启图，金根玉辂幸神都。巢阿丹凰衔书命，入昴飞星献宝符。正换熏弦娱赤子，忽登仙驾泣苍梧。荐樱鹤馆笳箫咽，酌鬯金楹劒佩趋。星俎云罍兼鲁礼，朱干象箾杂巴渝。氤氲龙麝交青琐，髣髴[锡]銮下蘂珠。荐豆奉觞亲玉几，配天合祖耀璿枢。受厘饮酒皇欢洽，仰俟余灵泰九区。
我后至孝，祗谒祖先。仰瞻庙貌，夙设宫悬。朱弦疏越，羽舞回旋。神其来格，明祀惟虔。
清庙将入，衮服是依。载行载止，令行令仪。永终就养，空极孝思。瞻望如在，顾复长违。
周道载兴，象日之明。万邦咸庆，百谷用成。於穆圣祖，祗荐鸿名。祀于庙社，陈其牺牲。进旅退旅，皇武之形。一倡三叹，朱弦之声。以妥以侑，既和且平。至诚潜达，介福攸宁。
清庙新，展严禋。恭祖德，厚人伦。雅乐荐，礼器陈。俨皇尸，列虞宾。神如在，声不闻。享必信，貌惟夤。想龙服，奠牺樽。礼既备，庆来臻。
卜世长，帝祚昌。定中国，服四方。修明祀，从旧章。奏激楚，转清商。罗俎豆，列簪裳。歌累累，容皇皇。望来格，降休祥。祝敢告，寿无疆。
穆穆王国，奕奕神功。毖祀载展，明德有融。彝樽斯满，簠簋斯丰。纷𫄨旄羽，锵洋磬钟。或升或降，克和克同。孔惠之礼，必肃之容。锡以纯嘏，祚其允恭。神保是飨，万世无穷。
惟彼岐阳，德大流光。载造周室，泽及遐荒。于铄圣祖，上帝是皇。迺圣迺神，知微知彰。新庙奕奕，丰年穰穰。取彼血膋，以往蒸尝。黍稷惟馨，笾豆大房。工祝致告，受福无疆。
万舞咸列，三阶克清。贯珠一倡，击石九成。盈觞虽酌，灵坐无形。永怀我祖，达其孝诚。
旨酒既献，嘉殽乃迎。振其鼗鼓，洁以铏羹。肇禋肇祀，或炮或烹。皇尸俨若，保飨是明。
新庙奕奕，金奏洋洋。享于祖考，循彼典章。清酤特满，嘉玉腾光。神醉既告，帝祉无疆。
称文既表温柔德，示武须成蹈厉容。缀兆疾舒皆应节，明明我祖乐无穷。
圣祖累功，福钟来裔。持羽执干，舞文不废。
礼毕祀先，香散几筵。罢舞干戚，收撤豆笾。
乐奏四顺，福受万年。神归碧天，庭余瑞烟。
赫矣昌运，明哉圣王。文兴坠典，礼复旧章。鸳鸾济济，鸟兽跄跄。一人有庆，万福无疆。
大明御宇，至德动天。君臣庆会，礼乐昭宣。劒佩成列，金石在县。椒觞再献，宝历万年。
朝野无事，寰瀛大康。圣人有作，盛礼重光。万国执玉，千官奉觞。南山永固，地久天长。
八表欢无事，三秋贺有成。照临同日远，渥泽并云行。河变千年色，山呼万岁声。愿修封岱礼，方以称文明。
劒佩俨如林，齐倾拱北心。渥恩颁美禄，咸濩听和音。一德君臣合，重瞳日月临。歌时兼乐圣，唯待赞泥金。
万国咸归禹，千官共祝尧。拜恩瞻凤扆，倾耳听云韶。运启金行远，时和玉烛调。酒酣齐抃舞，同贺圣明朝。
令节陈高会，群臣侍御筵。玉墀留爱景，金殿霭祥烟。振鹭涵天泽，灵禽下乐悬。圣明无一事，何处让尧年。
岁迎更始，节及朝元。冕旒仰止，冠劒相连。八音合奏，万物齐宣。常陈盛礼，愿永千年。
明君当宁，列辟奉觞。云容表瑞，日影初长。衣冠济济，钟磬洋洋。令仪克盛，嘉会有章。
庭陈大乐，作当太微。凝旒负扆，端拱垂衣。鸳鸾成列，簪组相辉。御炉香散，郁郁霏霏。
圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。
鸿钧广运，嘉节良辰。列辟在位，万国来宾。干旌屡舞，金石咸陈。礼容既备，帝履长春。
礼成三爵，乐毕九成。共离金戺，复列彤庭。
明庭展礼，为龙为光。咸韶息韵，鹓鹭归行。
圣代修文德，明庭举旧章。两阶陈羽籥，万舞合宫商。劒佩森鸳鹭，箫韶下凤凰。我朝青史上，千古有辉光。
淮海干戈戢，朝廷礼乐施。白驹皆就絷，丹凤复来仪。德备三苗格，风行万国随。小臣同百兽，率舞贺昌期。
拨乱资英主，开基自晋阳。一戎成大业，七德焕前王。炎汉提封远，姬周世祚长。朱干将玉戚，全象武功扬。
睿算超前古，神功格上圆。百川留禹迹，万国戴尧天。既已櫜弓矢，诚宜播管弦。跄跄随鸟兽，共乐太平年。
翩翩兮朱鹭，来泛春塘栖绿树。羽毛如翦色如染，远飞欲下双翅敛。避人引子入深壍，动处水纹开滟滟。谁知豪家网尔躯，不如饮啄江海隅。
锦襜褕，绣裆襦，强强饮啄哺尔雏。陇东卧穟满风雨，莫信龙媒陇西去。齐人织网如素空，张在野春平碧中。网丝漠漠无形影，误尔触之伤首红。艾叶绿花谁翦刻，中藏祸机不可测。
回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
三十六离宫，楼台与天通。阁道步行月，美人愁烟空。恩疎宠不及，桃李伤春风。淫乐意何极，金舆向回中。万乘出黄道，千旗扬彩虹。前军细柳北，后骑甘泉东。岂问渭川老，宁邀襄野童。秋暮瑶池宴，归来乐未穷。
上之回，大旗喜。悬虹彗，挞凤尾。劒匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参潭。应须驻白日，为待战方酣。
去年战桑干源，今年战葱河道。洗兵条支海上波，放马天山雪中草。万里长征战，三军尽衰老。匈奴以杀戮为耕作，古来唯见白骨黄沙田。秦家筑城备胡处，汉家还有烽火然。烽火然不息，征战无已时。野战格鬬死，败马号鸣向天悲。乌鸢啄人肠，衔飞上挂枯树枝。士卒涂草莽，将军空尔为。乃知兵者是凶器，圣人不得已而用之。
城南征战多，城北无饥鵶。白骨马蹄下，谁言皆有家。城前水声苦，倏忽流万古。莫争城外地，城里有闲土。
万里桑干傍，茫茫古蕃壤。将军貌顦顇，抚劒悲年长。胡兵尚陵逼，久住亦非强。邯郸少年辈，个个有伎俩。拖枪半夜去，雪片大如掌。
碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
巫山凌太清，岧峣类削成。霏霏暮雨合，霭霭朝云生。危峰入鸟道，深谷泻猿声。别有幽栖客，淹留攀桂情。
巫山峰十二，环合隐昭回。俯眺琵琶峡，平看云雨台。古槎天外倚，瀑水日边来。何忽啼猨夜，荆王枕席开。
神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
巫山望不极，望望下朝雰。莫辨啼猿树，徒看神女云。惊涛乱水脉，骤雨暗峰文。霑裳即此地，况复远思君。
巫山高不极，沓沓状奇新。暗谷疑风雨，幽岩若鬼神。月明三峡曙，潮满二江春。为问阳台夕，应知入梦人。
楚国巫山秀，清猨日夜啼。万重春树合，十二碧峰齐。峡出朝云下，江来暮雨西。阳台归路直，不畏向家迷。
巫峡见巴东，迢迢半出空。云藏神女馆，雨到楚王宫。朝暮泉声落，寒暄树色同。清猨不可听，偏在九秋中。
巫山十二峰，皆在碧虚中。回合云藏日，霏微雨带风。猨声寒过水，树色暮连空。愁向高唐望，清秋见楚宫。
何山无朝云，彼云亦悠扬。何山无暮雨，彼雨亦苍茫。宋玉恃才者，凭云构高唐。自重文赋名，荒淫归楚襄。峨峨十二峰，永作妖鬼乡。
巴山上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猨啼三声泪霑衣。
见尽数万里，不闻三声猨。但飞萧萧雨，中有亭亭魂。千载楚襄恨，遗文宋玉言。至今青冥里，云结深闺门。
碧丛丛，高插天，大江翻澜神曳烟。楚魂寻梦风飔然，晓风飞雨生苔钱。瑶姬一去一千年，丁香笻竹啼老猨。古祠近月蟾桂寒，椒花坠红湿云间。
巫山高，巫女妖。雨为暮兮云为朝，楚王顦顇魂欲销。秋猨嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。
君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金尊空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我侧耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须酤取对君酌。五花马，千金裘，呼儿将出换美酒，与尔同销万古愁。
将进酒，将进酒。酒中有毒酖主父，言之主父伤主母。母为妾地父妾天，仰天俯地不忍言。佯为僵踣主父前，主父不知加妾鞭。旁人知妾为主说，主将泪洗鞭头血。推摧主母牵下堂，扶妾遣升堂上床。将进酒，酒中无毒令主寿。愿主回思归主母，遣妾如此事主父。妾为此事人偶知，自慙不密方自悲。主今颠倒安置妾，贪天僭地谁不为。
瑠璃钟，琥珀浓，小槽酒滴真珠红。烹龙炮凤玉脂泣，罗屏绣幕围香风。吹龙笛，击鼍鼓，皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。
君马黄，我马白。马色虽不同，人心本无隔。共作游冶盘，双行洛阳陌。长劒既照曜，高冠何赩赫。各有千金裘，俱为五侯客。猛虎落陷穽，壮夫时屈厄。相知在急难，独好亦何益。
何地早芳菲？宛在长门殿。夭桃色若绶，秾李光如练。啼鸟弄花疎，游蠭饮香徧。叹息春风起，飘零君不见。
芳树本多奇，年华复在斯。结翠成新幄，开红满旧枝。风归花历乱，日度影参差。容色朝朝落，思君君不知。
玉花珍簟上，金缕画屏开。晓月怜筝柱，春风忆镜台。筝柱春风吹晓月，芳树落花朝暝歇。藳砧刀头未有时，攀条拭泪坐相思。
迢迢芳园树，列映清池曲。对此伤人心，还如故时绿。风条洒余霭，露叶承新旭。佳人不再攀，下有往来躅。
芳树已寥落，孤英尤可嘉。可怜团团叶，盖覆深深花。游蠭竞攒刺，鬬雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
细蘂慢逐风，暖香闲破鼻。青帝固有心，时时动人意。去年高枝犹压地，今年低枝已顦顇。吾所以见造化之权，变通之理。春夏作头，秋冬为尾。循环反复无穷已，今生长短同一轨。若使威可以制，力可以止，秦皇不肯敛手下沙丘，孟贲不合低头入蒿里。伊人彊猛犹如此，顾我劳生何足恃？但愿开素袍，倾绿蚁，陶陶兀兀大醉于青冥白昼间。任他上是天，下是地。
君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月生罗帏。
我思仙人，乃在碧海之东隅。海寒多天风，白波连山倒蓬壶。长鲸喷涌不可涉，抚心茫茫泪如珠。西来青鸟东飞去，愿寄一书谢麻姑。
桔槔烽火昼不灭，客路迢迢信难越。古镇刀攒万片霜，寒江浪起千堆雪。此时西去定如何，空使南心远凄切。
当时我醉美人家，美人颜色娇如花。今日美人弃我去，青楼珠箔天之涯。天涯娟娟常娥月，三五二八盈又缺。翠眉蝉鬓生别离，一望不见心断绝。心断绝，几千里，梦中醉卧巫山云。觉来泪滴湘江水，湘江两岸花木深。美人不见愁人心，含愁更奏绿绮琴，调高弦绝无知音。美人兮美人！不知为暮雨兮为朝云。相思一夜梅花发，忽到窗前疑是君。
借问江上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
朝亦有所思，暮亦有所思。登楼望君处，蔼蔼浮云飞。浮云遮却阳关道，向晚谁知妾怀抱。玉井苍苔春院深，桐花落地无人扫。
辟邪伎作鼓吹惊，雉子班之奏曲成。喔咿振迅欲飞鸣，扇锦翼，雄风生。双雌同饮啄，趫悍谁能争。乍向草中耿介死，不求黄金笼下生。天地至广大，何惜遂物情。善卷让天子，务光亦逃名。所贵旷士怀，朗然合太清。
高台暂俯临，飞翼耸轻音。浮光随日度，漾影逐波深。迥瞰周平野，开怀畅远襟。独此三休上，还伤千岁心。
临高台，高台迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照曜，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百队开新市，甲第千甍分戚里。朱轮翠盖不胜春，叠树层楹相对起。复有青楼大道中，绣户文窗雕绮栊。锦衣昼不襞，罗帏夕未空。歌屏朝揜翠，妆镜晚窥红。为吾安宝髻，蛾眉罢花丛。狭路尘间黯将暮，云间月色明如素。鸳鸯池上两两飞，凤皇楼下双双度。物色正如此，佳期那不顾。银鞍绣毂盛繁华，可怜今夜宿倡家。倡家少妇不须嚬，东园桃李片时春。君看旧日高台处，柏梁铜雀生黄尘。
凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
朝日敛红烟，垂竿向绿川。人疑天上坐，鱼似镜中悬。避檝时惊透，猜钩每误牵。湍危不理辖，潭静欲留船。钓玉君徒尚，征金我未贤。为看芳饵下，贪得会无全。
汉将承恩西破戎，捷书先奏未央宫。天子预开麟阁待，祗今谁数贰师功。
官军西出过楼兰，营幕傍临月窟寒。蒲海晓霜凝劒尾，葱山夜雪扑旌竿。
鸣笳擂鼓拥回军，破国平蕃昔未闻。大夫鹊印摇边月，天将龙旗掣海云。
月落辕门鼓角鸣，千群面缚出蕃城。洗兵鱼海云迎阵，秣马龙堆月照营。
蕃军遥见汉家营，满谷连山徧哭声。万箭千刀一夜杀，平明流血浸空城。
暮雨旌旗湿未干，胡尘白草日光寒。昨日将军连晓战，蕃军只见马空鞍。
晋阳武，奋义威。炀之渝，德焉归。氓毕屠，绥者谁。皇烈烈，专天机。号以仁，扬其旗。日之升，九土晞。斥田圻，流洪辉。有其二，翼余隋。斮枭骜，连熊螭。枯以肉，勍者羸。后土荡，玄穹弥。合之育，莽然施。惟德辅，庆无期。
兽之穷，奔大麓。天厚黄德，狙犷服。甲之櫜弓，弭矢箙。皇旅靖，敌逾蹙。自亡其徒，匪予戮。屈𧹁猛，虔栗栗。縻以尺组，噉以秩。黎之阳，土茫茫。富兵戎，盈仓箱。乏者德，莫能享。驱豺兕，授我疆。
战武牢，动河朔。逆之助，图掎角。怒鷇麛，抗乔岳。翘萌牙，傲霜雹。王谋内定，申掌握。铺施芟夷，二主缚。惮华戎，廓封略。命之瞢，卑以斮。归有德，唯先觉。
泾水黄，陇野茫。负太白，腾天狼。有鸟鸷立，羽翼张。钩喙决前，巨趯傍。怒飞饥啸，翾不可当。老雄死，子复良。巢岐饮渭，肆翱翔。顿地纮，提天纲。列缺掉帜，招摇耀铓。鬼神来助，梦嘉祥。脑涂原野，魂飞扬。星辰复，恢一方。
奔鲸沛，荡海垠。吐霓翳日，腥浮云。帝怒下顾，哀垫昏。[授]以神柄，推元臣。手援天矛，截修鳞。披攘蒙霿，开海门。地平水静，浮天垠。羲和显耀，乘清氛。赫炎溥畅，融大钧。
苞枿𪒶矣，惟根之蟠。弥巴蔽荆，负南极以安。曰我旧梁氏，辑绥艰难。江汉之阻，都邑固以完。圣人作，神武用。有臣勇智，奋不以众。投迹死地，谋猷纵。化敌为家，虑则中。浩浩海裔，不威而同。系缧降王，定厥功。澶漫万里，宣唐风。蛮夷九译，咸来从。凯旋金奏，象形容。震赫万国，罔不龚。
河右澶漫，顽为之魁。王师如雷震，昆仑以颓。上聋下聪，骜不可回。助雠抗有德，惟人之灾。乃溃乃奋，执缚归厥命。万室蒙其仁，一夫则病。濡以鸿泽，皇之圣。威畏德怀，功以定。顺之于理，物咸遂厥性。
铁山碎，大漠舒。二虏劲，连穹庐。背北海，专坤隅。岁来侵边，或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜手，惟帝之谟。
本邦伊晋，惟时不靖。根柢之摇，枝叶攸病。守臣不任，勚于神圣。惟钺之兴，翦焉则定。洪惟我理，式和以敬。群顽既夷，庶绩咸正。皇谟载大，惟人之庆。
吐谷浑盛彊，背西海以夸。岁侵扰我疆，退匿险且遐。帝谓神武师，往征靖皇家。烈烈斾其旗，熊虎杂龙蛇。王旅千万人，衔枚默无哗。束刃逾山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚讙要遮。凯旋献清庙，万国思无邪。
曲氏雄西北，别绝臣外区。既恃远且险，纵傲不我虞。烈烈王者师，熊螭以为徒。龙旗飜海浪，驲骑驰坤隅。贲育搏婴儿，一扫不复余。平沙际天极，但见黄云驱。臣靖执长缨，智勇伏囚拘。文皇南面坐，夷狄千群趋。咸称天子神，往古不得俱。献号天可汗，以覆我国都。兵戎不交害，各保性与躯。
东蛮有谢氏，冠带理海中。自言我异世，虽圣莫能通。王卒如飞翰，鹏鶱骇群龙。轰然自天坠，乃信神武功。系虏君臣人，累累来自东。无思不服从，唐业如山崇。百辟拜稽首，咸愿图形容。如周王会书，永永传无穷。睢盱万状乖，咿嗢九译重。广轮抚四海，浩浩知皇风。歌诗铙鼓间，以壮我元戎。
陇头已断人不行，胡骑夜入凉州城。汉家处处格鬬死，一朝尽没陇西地。驱我边人胡中去，散放牛羊食禾黍。去年中国养子孙，今著毡裘学胡语。谁能更使李轻车，收取凉州属汉家。
长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百余战，麾下偏裨万户侯。苏武才为典属国，节旄空尽海西头。
陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明劒戟，平沙隔水见牛羊。横行俱足封侯者，谁斩楼兰献未央。
陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急征兵。阵开都护道，劒聚伏波营。于兹觉无度，方共濯胡缨。
陇坂高无极，征人一望乡。关河别去水，沙塞断归肠。马系千年树，旌悬九月霜。从来共呜咽，皆是为勤王。
陇水何年陇头别，不在山中亦呜咽。征人塞耳马不行，未到陇头闻水声。谓是西流入蒲海，还闻北海绕龙城。陇东陇西多屈曲，野麋饮水长簇簇。胡兵夜回水傍住，忆著来时磨劒处。向前无井复无泉，放马回看陇头树。
借问陇头水，终年恨何事。深疑呜咽声，中有征人泪。昨日上山下，达曙不能寐。何处接长波？东流入清渭。
陇头心欲绝，陇水不堪闻。碎影摇枪垒，寒声咽帐军。素从盐海积，绿带柳城分。日落天边望，逶迤入塞云。
秦陇逼氐羌，征人去未央。如何幽咽水，幷欲断君肠。西注悲穷漠，东分忆故乡。旅魂声搅乱，无梦到辽阳。
陇头水，千古不堪闻。生归苏属国，死别李将军。细响风凋草，清哀雁落云。
借问陇头水，年年恨何事。全疑呜咽声，中有征人泪。自古无长策，况我非深智。何计谢潺湲，一宵空不寐。
中原还逐鹿，投笔事戎轩。纵横计不就，慷慨志犹存。策杖谒天子，驱马出关门。请缨羁南越，凭轼下东藩。郁纡陟高岫，出没望平原。古木吟寒鸟，空山啼夜猨。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。
河上微风来，关头树初湿。今朝关城吏，又见孤客入。上国谁与期，西来徒自急。
都城连百二，雄险北回环。地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
匈奴屡不平，汉将欲纵横。看云方结阵，却月始连营。潜军度马邑，扬斾掩龙城。会勒燕然石，方传车骑名。
忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，独是一书生。
侠客重恩光，骢马饰金装。瞥闻传羽檄，驰突救边荒。转战磨筓地，横行戴斗乡。将军占太白，小妇怨流黄。騕褭青丝骑，娉婷红粉妆。一春莺度曲，八月雁成行。谁堪坐秋思，罗袖拂空床。
十年通大漠，万里出长平。寒日生戈劒，阴云摇斾旌。饥乌啼旧垒，疲马恋空城。辛苦[皋兰]北，胡霜损汉兵。
居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
秦时明月汉时关，万里长征人未还。但使龙城飞将在，不教胡马度阴山。
白花垣上望京师，黄河水流无尽时。穷秋旷野行人绝，马首东来知是谁。
金带连环束战袍，马头冲雪度临洮。卷旗夜劫单于帐，乱斫胡兵缺宝刀。
戚戚去故里，悠悠赴交河。公家有程期，亡命婴祸罗。君已富土境，开边一何多？弃绝父母恩，吞声行负戈。
出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。
磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有？功名图麒麟，战骨当速朽。
送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。
迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。
挽弓当挽彊，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。
驱马天雨雪，军行入高山。迳危抱寒石，指落曾冰间。已去汉月远，何时筑城还？浮云暮南征，可望不可攀。
单于寇我垒，百里风尘昏。雄劒四五动，彼军为我奔。虏其名王归，系颈授辕门。潜身备行列，一胜何足论。
从军十年余，能无分寸功。众人贵苟得，欲语羞雷同。中原有鬬争，况在狄与戎。丈夫四方志，安可辞固穷。
男儿生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。
朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。
古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔劒击大荒，日牧胡马群。誓开玄冥北，持以奉吾君。
献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄陵上都。边人不敢议，议者死路衢。
我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，穷老无儿孙。
吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。
黄砂直上白云间，一片孤城万仞山。羌笛何须怨杨柳，春风不度玉门关。
汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，看铭破虏功。
秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇？坐恐塞上山，低于砂中骨。
将军在重围，音信绝不通。羽书如流星，飞人甘泉宫。倚是幷州儿，少年心胆雄。一朝随召募，百战争王公。去年桑干北，今年桑干东。死是征人死，功是将军功。汗马牧秋月，疲兵卧霜风。仍闻左贤王，更欲图云中。
微雪将军出，吹笳天未明。观兵登古戍，斩将对双旌。分阵瞻山势，潜军制马鸣。如今新史上，已有灭胡名。
单于骄爱猎，放火到军城。待月调新弩，防秋置远营。空山朱戟影，寒碛铁衣声。逢著降胡说，阴山有伏兵。
埽尽狂胡迹，回戈望故关。相逢唯死鬬，岂易得生还。纵宴参胡乐，收兵过雪山。不封十万户，此事亦应闲。
玉帐将军意，慇懃把酒论。功高宁在我，阵没与招魂。塞色干戈束，军容喜气屯。男儿今始是，敢出玉关门。
回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
将军带十围，重锦制戎衣。猨臂销弓力，虬须长劒威。首登平乐宴，新破大宛归。楼上姝姬笑，门前问客稀。暮烽玄菟急，秋草紫骝肥。未奉君主诏，高槐昼掩扉。
单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。
方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。
百里精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱？碛路共天遥。
欲为皇王服远戎，万人金甲鼓鼙中。阵云暗塞三边黑，兵血愁天一片红。半夜飜营旗搅月，深秋防戍劒磨风。谤书未及明君𦶟，卧骨将军已殁功。
苦战沙间卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
倡楼启曙扉，园柳正依依。鸟鸣知岁隔，条变识春归。露叶疑啼脸，风花乱舞衣。攀折聊将寄，军中书信稀。
玉窗朝日映，罗帐春风吹。拭泪攀杨柳，长条宛地垂。白花飞历乱，黄鸟思参差。妾自肝肠断，旁人那得知。
可怜濯濯春杨柳，攀折将来就纤手。妾容与此同盛衰，何必君恩独能久。
沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
二月风光半，三边戍不还。年华妾自惜，杨柳为君攀。落絮缘衫袖，垂条拂髻鬟。那堪音信断，流涕望阳关。
万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
纤纤折杨柳，持此寄情人。一枝何足贵，怜是故园春。迟景那能久，流芳不及新。更愁征戍客，鬓老边城尘。
大道连国门，东西种杨柳。葳蕤君不见，褭娜垂来久。缘枝栖暝禽，雄去雌独吟。余花怨春尽，微月起秋阴。坐望窗中蝶，起攀枝上叶。好风吹长条，妸娜何如妾。妾见柳园新，高楼四五春。莫吹胡塞曲，愁杀陇头人。
垂杨拂绿水，摇艳东风年。花明玉关雪，叶暖金窗烟。美人结长恨，相对心凄然。攀条折春色，远寄龙庭前。
杨柳多短枝，短枝多别离。赠远累攀折，柔条安得垂。青春有定节，离别无定时。但恐人别促，不怨来迟迟。莫言短枝条，中有长相思。朱颜与绿杨，幷在别离期。
楼上春风过，风前杨柳歌。枝疎缘别苦，曲怨为年多。花惊燕地雪，叶映楚池波。谁堪别离此，征戍在交河。
东城攀柳叶，柳叶低著草。少壮莫轻年，轻年有人老。柳发徧川岗，登高堪断肠。雨烟轻漠漠，何树近君乡？赠君折杨柳，颜色岂能久。上客莫霑巾，佳人正回首。新柳送君行，古柳伤君情。突兀临荒渡，婆娑出旧营。隋家两岸尽，陶宅五株平。日暮偏愁望，春山有鸟声。
紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
自从江树秋，日日上江楼。梦见离珠浦，书来在桂州。不同鱼比目，终恨水分流。久不开明镜，多应是白头。
秋风窗下起，旅雁向南飞。日日出门望，家家行客归。无因见边使，空待寄寒衣。独闭青楼暮，烟深鸟雀稀。
塞垣通碣石，虏障抵祈连。相思在万里，明月正孤悬。影移金岫北，光断玉门前。寄书谢中妇，时看鸿雁天。
汉月生辽海，曈昽出半晖。合昏玄兔郡，中夜白登围。晕落关山迥，光合霜霰微。将军听晓角，战马欲南归。
明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边色，思归多苦颜。高楼当此夜，叹息未应闲。
凄凄还切切，戍客多离别。何处最伤心？关山见秋月。关月竟如何？由来远近过。始经玄兔塞，终绕白狼河。忽忆秦楼妇，流光应共有。已得竝蛾眉，还知揽纤手。去岁照同行，比翼复连形。今宵照独立，顾影自茕茕。余晖渐西落，夜夜看如昨。借问映旌旗，何如鉴帷幕。拂晓朔风悲，蓬惊雁不飞。几时征戍罢，还向月中归。
月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。
月出照关山，秋风人未还。清光无远近，乡泪半书间。
一雁过连营，繁霜覆古城。胡笳在何处？半夜起边声。
月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。祗应城影外，万里共如霜。
关山月，营开道白前军发。冻轮当碛光悠悠，照见三堆两堆骨。边风割面天欲明，金莎岭西看看没。
秋月朗朗关山上，山中行人马蹄响。关山秋来雨雪多，行人见月唱边歌。海边漠漠天气白，胡儿夜度黄龙碛。军中探骑暮出城，伏兵暗处低旌戟。溪水连地霜草平，野𫘞寻水碛中鸣。陇头风急雁不下，沙场苦战多流星。可怜万国关山道，年年战骨多秋草。
裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
高高秋月明，北照辽阳城。塞迥光初满，风多晕更生。征人望乡思，战马闻鞞惊。朔风悲边草，胡沙昏虏营。霜疑匣中劒，风惫原上旌。早晚谒金阙，不闻刁斗声。
浮世若浮云，千回故复新。旋添青草冢，更有白头人。岁暮客将老，雪晴山欲春。行行车与马，不尽洛阳尘。
客亭门外路东西，多少喧腾事不齐。杨柳惹鞭公子醉，纻麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
娇爱更何日，高台空数层。含啼暎双袖，不忍看西陵。漳水东流无复来，百花辇路为苍苔。青楼月夜长寂寞，碧云日莫空裴回。君不见邺中万事非昔时，古人不在今人悲。春风不逐君王去，草色年年旧宫路。宫中歌舞已浮云，空指行日往来处。
鸡初鸣，明星照东屋。鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。金吾衞里直郎妻，到明不睡听晨鸡。天头日月相送迎，夜栖旦鸣人不迷。
去秋送衣渡黄河，今秋送衣上陇坂。妇人不知道径处，但问新移军近远。半年著道经雨湿，开笼见风衣领急。旧来十月初点衣，与郎著向营中集。絮时厚厚绵纂纂，贵欲征人身上暖。愿身莫著裹尸归，愿妾不死长送衣。
世间娶容非娶妇，中庭牡丹胜松树。九衢大道人不行，走马奔车逐斜路。斜路行熟直路荒，东西岂是横太行。南楼弹弦北户舞，行人到此多回徨。头白如丝面如茧，亦学少年行不返。纵令自解思故乡，轮折蹄穿白日晚。谁将古曲换斜音，回取行人斜路心。
大女身为织锦户，名在县家供进簿。长头起样呈作官，闻道官家中苦难。回花侧叶与人别，唯恐秋天丝线干。红缕葳蕤紫茸软，蝶飞参差花宛转。一梭声尽重一梭，玉腕不停罗袖卷。窗中夜久睡髻偏，横钗欲堕垂著肩。合衣卧时参没后，停灯起在鸡鸣前。一匹千金亦不卖，限日未成宫里怪。锦江水涸贡转多，宫中尽著单丝罗。莫言山积无尽日，百丈高楼一曲歌。
月明中庭捣衣石，掩帷下堂来捣帛。妇姑相对神力生，双揎白腕调杵声。高楼敲玉节会成，家家不睡皆起听。秋天丁丁复冻冻，玉钗低昂衣带动。夜深月落冷如刀，湿著一双纤手痛。回编易裂看生熟，鸳鸯纹成水波曲。重烧熨斗帖两头，与郎裁作迎寒裘。
天清漏长霜泊泊，兰绿收荣桂膏涸。高楼云鬟弄婵娟，古瑟暗断秋风弦。玉关遥隔万里道，金刀不翦双泪泉。香囊火死香气少，向帷合眼何时晓。城乌作营啼野月，秦州少妇生离别。
秋灯向壁掩洞房，良人此夜直明光。天河悠悠漏水长，南楼北斗两相当。
隐静灵仙寺天凿，杯度飞来建岩壑。五峰直上插银河，一涧当空泻寥廓。崆峒黯淡碧琉璃，白云吞吐红莲阁。不知势压天几重，钟声常闻月中落。
初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
百战一身在，相逢白发生。何时得乡信，每日算归程。走马登寒垅，驱羊入废城。羌笳三两曲，人醉海西营。
天南多鸟声，州县半无城。野市依蛮姓，山邨逐水名。瘴烟沙上起，阴火雨中生。独有求珠客，年年入海行。
晚泊水边驿，柳塘初起风。蛙鸣蒲叶下，鱼入稻花中。去舍已云远，问程犹向东。近来多怨别，不与少年同。
恋恋春恨结，绵绵淮草深。病身愁至夜，远道畏逢阴。忽逐酒杯会，暂同风景心。从今一分散，还是晓枝禽。
千里河烟直，青槐夹岸长。天涯同此路，人语各殊方。草市迎江货，津桥税海商。廻看故宫柳，憔悴不成行。
屋在瀑泉西，茅簷下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
花开草复秋，云水自悠悠。因醉暂无事，在山难免愁。遇晴须看月，鬬健且登楼。暗想山中伴，如今尽白头。
见说长沙去，无亲亦共愁。阴云鬼门夜，寒雨瘴江秋。水国山魈引，蛮乡洞主留。渐看归处远，垂白住炎州。
眼底贫家计，多时总莫嫌。蠹生腾药纸，字暗换书签。避雨拾黄叶，遮风下黑帘。近来身不健，时就六壬占。
休师竹林北，空可两三间。虽爱独居好，终来相伴闲。犹嫌近前树，为碍看南山。的有深耕处，春初须早还。
新开望山处，今朝减病眠。应移千里道，犹自数峰偏。故欲遮春巷，还来遶暮天。老夫行步弱，免到寺门前。
路尽烟水外，院门题上清。鹤雏灵解语，琼叶软无声。白发道心熟，黄衣仙骨轻。
别屋炊香饭，薰辛不入家。温泉调葛面，净手摘藤花。蒲鲊除青叶，芹虀带紫芽。愿师常伴食，消气有姜茶。
忽自见憔悴，壮年人亦疑。发缘多病落，力为不行衰。暖手揉双目，看图引四肢。老来真爱道，所恨觉还迟。
喜得近京城，官卑意亦荣。竝床欢未定，离室思还生。计拙偷闲住，经过买日行。如无自来分，一驿是遥程。
一学芙蓉叶，初开映水幽。虽经小儿手，不称老夫头。枕上眠常戴，风前醉恐柔。明年有闺阁，此样必难求。
骑马傍闲坊，新衣著雨香。桃花红粉醉，柳树白云狂。不觉愁春去，何曾得日长。牡丹相次发，城里又须忙。
晚年恩爱少，耳目静于僧。竟夜不闻语，空房唯有灯。气嘘寒被湿，霜入破窗凝。断得人间事，长如此亦能。
白发初为吏，有慙年少郎。自知身上拙，不称世间忙。秋雨悬墙绿，暮山宫树黄。同官若容许，长借老僧房。
宫殿半山上，人家高下居。古厅眠受魇，老吏语多虚。雨水洗荒竹，溪沙填废渠。圣朝收外府，皆自九天除。
老病贪光景，寻常不下帘。妻愁耽酒僻，人怪考诗严。小婢偷红纸，娇儿弄白髯。有时看旧卷，未免意中嫌。
荒林四面通，门在野田中。顽仆长如客，贫居未胜蓬。旧绵衣不煖，新草屋多风。唯去山南近，闲亲贩药翁。
新占原头地，本无山可归。荒藤生叶晚，老杏著花稀。厨舍近泥灶，家人初饱薇。弟兄今四散，何日更相依。
一家榆柳新，四面远无邻。人少愁闻病，庄孤幸得贫。耕牛长愿饱，樵仆每怜勤。终日忧衣食，何由[脱]此身。
长安无旧识，百里是天涯。寂寞思逢客，荒凉喜见花。访僧求贱药，将马中豪家。乍得新蔬菜，朝盘忽觉奢。
鸡鸣村舍遥，花发亦萧条。野竹初生笋，溪田未得苗。家贫僮仆瘦，春冷菜蔬焦。甘分长如此，无名在圣朝。
春来梨枣尽，啼哭小儿饥。邻富鸡常去，庄贫客渐稀。借牛畊地晚，卖树纳钱迟。墙下当官路，依山补竹篱。
自埽一间房，唯铺独卧床。野羹溪菜滑，山纸水苔香。陈药初和白，新经未入黄。近来心力少，休读养生方。
拟作读经人，空房置净巾。锁茶藤箧密，曝药竹床新。老病应随业，因缘不离身。焚香向居士，无计出诸尘。
移家近住邨，贫苦自安存。细问梨果植，远求花药根。倩人开废井，趂犊入新园。长爱当山立，黄昏不闭门。
和煖遶林行，新贫足喜声。埽渠忧竹旱，浇地引兰生。山客凭栽树，家僮使入城。门前粉壁上，书著县官名。
住处钟鼓外，免争当路桥。身闲时却困，儿病可来娇。鸡睡日阳暖，蜂狂花艳烧。长安足门户，叠叠看登朝。
近来年纪到，世事总无心。古碣凭人搨，闲诗任客吟。送经还野苑，移石入幽林。谷口春风恶，梨花盖地深。
嬾更学诸余，林中埽地居。腻衣穿不洗，白发短慵梳。苦相常多泪，劳生自悟虚。闲行人事绝，亲故亦无书。
住处去山近，傍园麋鹿行。野桑穿井长，荒竹过墙生。新识邻里面，未谙邨社情。石田无力及，贱赁与人耕。
劝酒不依巡，明朝万里人。转江云栈细，近驿板桥新。石冷啼猿影，松昏戏鹿尘。少年为客好，况是益州春。
世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
不剃头多日，禅来白发长。合邨迎住寺，同学乞修房。觉少持经力，忧无养病粮。上山犹得在，自解衲衣裳。
溪田借四邻，不省解忧身。看日和仙药，书符救病人。伴僧斋过夏，中酒卧经旬。应得丹砂力，春来黑发新。
馆舍幸相近，因风及病身。一官虽隔水，四韵是同人。衰卧朦胧晓，贫居冷落春。少年无不好，莫恨满头尘。
田舍清明日，家家出火迟。白衫眠古巷，红索搭高枝。纱带生难结，铜钗重欲垂。斩新衣踏尽，还似去年时。
新剃青头发，生来未埽眉。身轻礼拜稳，心慢记经迟。唤起犹侵晓，催斋已过时。春晴堦下立，私地弄花枝。
当欢须且欢，过后买应难。岁去停灯守，花开把火看。狂来欺酒浅，愁尽觉天宽。次第头皆白，齐年人已残。
忽看花渐稀，罪过酒醒时。寻觅风来处，惊张夜落时。游丝缠故蘂，宿夜守空枝。开取当轩地，年年树底期。
孤号秋阁阴，韦令在时禽。觅伴海山黑，思乡橘柚深。举头闻旧曲，顾尾惜残金。顦顇不飞去，重君池上心。
赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蘂，收取作香烧。
山人住处高。看日上蟠桃，雪缕青山脉。云生白鹤毛，朱书护身咒。水噀断邪刀，何物中长食。胡麻慢火熬。
绕厅春草合，知道县家闲。行见雨遮院，卧看人上山。避风新浴后，请假未醒间。朝客轻卑吏，从他不往还。
岭头分界候，一半属湘潭。水驿门旗出，山峦洞主参。辟邪犀角重，解酒荔枝甘。莫叹京华远，安南更有南。
自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。
漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占雪溪。夜来山下哭，应是送降奚。
此地本无竹，远从山寺移。经年求养法，隔日记浇时。嫩绿卷新叶，残黄收故枝。色轻寒不动，声与静相宜。爱护出常数，稀稠看自知。贫来缘未有，客散独行迟。
晓日花初吐，春寒白未凝。月光裁不得，苏合点难胜。柔腻于云叶，新鲜掩鹤膺。统心黄倒晕，侧茎紫重棱。乍敛看如睡，初开问欲譍。竝香幽蕙死，比艳美人憎。价数千金贵，形相两眼疼。自知颜色好，愁被彩光凌。
西台复南省，清白上天知。家每因穷散，官多为直移。遥边过驿近，买药出城迟。朝野凭人别，亲情伴酒悲。故园愁去后，白发想回时。何处忠州界，山头卓望旗。
终日自缠绕，此身无适缘。万愁生旅夜，百病凑衰年。少睡憎明屋，慵行待暖天。痒头梳有虱，风耳炙闻蝉。摇白方多错，回金法不全。家贫何所恋，时在老僧边。
忆得宿新宅，别来余蕙香。初闻守郡远，一日卧空床。野驿烟火湿，路人消息狂。山楼添鼓角，村栅立旗枪。晚渚露荷败，早衙风桂凉。谢家章句出，江月少辉光。
七郡双旌贵，人皆不忆廻。戍头龙脑铺，关口象牙堆。勅设熏𬬻出，蛮辞咒节开。市喧山贼破，金贱海船来。白氎家家织，红蕉处处栽。已将身报国，莫起望乡台。
曾住𬬻峰下，书堂对药台。斩新萝径合，依旧竹牕开。砌水亲看决，池荷手自栽。五年方𫏐至，一宿又须回。纵未长归得，犹胜不到来。君家白鹿洞，闻道亦生苔。
此花名价别，开艳益皇都。香遍苓菱死，红烧踯躅枯。软光笼细脉，妖色暖鲜肤。满蘂攒黄粉，含棱缕绛苏。好和薰御服，堪画入宫图。晚态愁新妇，残粧望病夫。教人知个数，留客赏斯须。一夜轻风起，千金买亦无。
三朝行坐镇相随，今上春宫见小时。脱下御衣先赐著，进来龙马每教骑。长承密旨归家少，独奏边机出殿迟。自是姓同亲向说，九重争得外人知。
高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疎。就中爱读英雄传，欲立功勋恐不如。
瘴云梅雨不成泥，十里津楼压大堤。蜀女下沙迎水客，巴童傍驿卖山鸡。寺多红药烧人眼，地足青苔染马蹄。夜半独眠愁在远，北看归路隔蛮溪。
腻如云母轻如粉，艳胜香黄薄胜蝉。点绿斜蒿新叶嫩，添红石竹晚花鲜。鸳鸯比翼人初帖，蛱蝶重飞样未传。况复萧郎有情思，可怜春日镜台前。
江陵少尹好闲官，亲故皆来劝自宽。无事日长贫不易，有才年少屈终难。沙头欲买红螺盏，渡口多呈白角盘。应向章华台下醉，莫冲云雨夜深寒。
尘到朝元边使急，千官夜发六龙回。辇前月照罗衫泪，马上风吹蜡烛灰。公主妆楼金锁涩，贵妃汤殿玉莲开。有时云外闻天乐，知是先皇沐浴来。
仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤皇飞去后，白云红叶属山鸡。
高亭望见长安树，春草冈西旧院斜。光动绿烟遮岸行，粉开红艳塞溪花。野泉闻洗亲王马，古柳曾停贵主车。妆阁书楼倾侧尽，云山新卖与官家。
少年因病离天仗，乞得归家自养身。买断竹溪无别主，散分泉水与新邻。山头鹿下长惊犬，池面鱼行不怕人。乡使到来常欵语，还闻世上有功臣。
精思堂上画三身，回作仙宫度美人。赐额御书金字贵，行香天乐羽衣新。空廊鸟啄花甎缝，小殿虫缘玉像尘。头白女冠犹说得，蔷薇不似已前春。
秦时桃树满山坡，骑鹿先生降大罗。路尽溪头逢地少，门连内里见天多。荒泉坏简朱砂暗，古塔残经篆字讹。闻说开元斋醮日，晓移行漏帝亲过。
逍遥翁在此裴回，帝改溪名起石台。车马到春常借问，子孙因选暂归来。稀疎野竹人移折，零落蕉花雨打开。无主青山何所直，卖供官税不如灰。
山客长须少在时，溪中放鹤洞中碁。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
青崖白石夹城东，泉脉钟声内里通。地压龙蛇山色别，屋连宫殿匠名同。簷灯经夏纱笼黑，溪叶先秋腊树红。天子亲题诗总在，画扉长鏁碧龛中。
上方台殿第三层，朝壁红窗日气凝。烟雾开时分远寺，山川晴处见崇陵。沙湾漾水图新粉，绿野荒阡晕色缯。莫说城南月灯阁，自诸楼看总难胜。
隋朝旧寺楚江头，深谢师僧引客游。空赏野花无过夜，若看琪树即须秋。红珠落地求谁与，青角垂阶自不收。愿乞野人三两粒，归家将助小庭幽。
三年说戒龙宫里，巡礼还来向水行。多爱贫穷人远请，长修破落寺先成。秋天盆底新荷色，夜地房前小竹声。僧院不求诸处好，转经唯有一窗明。
欲明天色白漫漫，打叶穿帘雪未干。薄落堦前人踏尽，差池树里鸟衔残。旋销迎暖沾墙少，斜舞遮春到地难。劳动更裁新样绮，红灯一夜剪刀寒。
爱仙无药住溪贫，脱却山衣事汉臣。夜半听鸡梳白发，天明走马入红尘。村童近去嫌腥食，野鹤高飞避俗人。劳动先生远相示，别来弓箭不离身。
三军江口拥双旌，虎帐长开自教兵。机鏁恶徒狂寇尽，恩驱老将壮心生。水门向晚茶商闹，桥市通宵酒客行。秋日梁王池阁好，新歌散入管弦声。
同受艰难骠骑营，半年中听揭枪声。草头送酒驱村乐，贼里看花著探兵。讲易工夫寻已圣，说诗门户别来情。荐书自入无消息，卖尽寒衣却出城。
五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
人皆欲得长年少，无那排门白发催。一向破除愁不尽，百方回避老须来。草堂未办终须置，松树难成亦且栽。沥酒愿从今日后，更逢二十度花开。
痴顽终日羡人闲，却喜因官得近山。斜对寺楼分寂寂，远从溪路借潺潺。眇身多病唯亲药，空院无钱不要关。文案把来看未会，虽书一字甚慙颜。
因依老宿发心初，半学修心半读书。雪后每常同席卧，花时未省两山居。猎人箭底求伤雁，钓户竿头乞活鱼。一向风尘取烦恼，不知衰病日难除。
寻春何事却悲凉，春到他乡忆故乡。秦女洞桃欹涧碧，楚王堤柳舞烟黄。波涛入梦家山远，名利关身客路长。不似冥心叩尘寂，玉编金轴有仙方。
一别京华年岁久，卷中多见岭南诗。声名已压众人上，愁思未平双鬓知。江郡迁移犹远地，仙官荣庞是分司。青天白日当头上，会有求闲不得时。
旌旗坐镇蜀江雄，帝命重开旧合崇。襃贬唐书天历上，捧持尧日庆云中。孤情逈出鸾皇远，健思潜搜海岳空。长得萧何为国相，自西流水尽朝宗。
传封三世尽河东，家占中条第一峰。旱岁天教作霖雨，明时帝用补山龙。草开旧路沙痕在，日照新池凤迹重。卑散自知霄汉隔，若为门下赐从容。
小松双对凤池开，履迹衣香逼上台。天意皆从彩毫出，宸心尽向紫烟来。非时玉案呈宣旨，每日金堦谢赐回。仙侣何因记名姓，县丞头白走尘埃。
学士金銮殿后居，天中行坐侍龙舆。承恩不许离床谢，密诏常教倚案书。马上唤遮红觜鸭，船头看钓赤鳞鱼。闲曹散吏无相识，犹记荆州拜谒初。
青蛾不得在床前，空室焚香独自眠。功证诗篇离景象，药成官位属神仙。闲过寺观长冲夜，立送封章直上天。近见兰台诸吏说，御诗新集未教传。
合归兰署已多时，上得金梯亦未迟。两省郎官开道路，九州山泽属曹司。诸生拜别收书卷，旧客看来读制词。残著几丸仙药在，分张还遣病夫知。
承恩新拜上将军，当直巡更近五云。天下表章经院过，宫中语笑隔墙闻。密封计策非时奏，别赐衣裳到处薰。向晚临堦看号簿，眼前风景任支分。
初从学院别先生，便领偏师得战名。大小独当三百阵，纵横祗用五千兵。回残匹帛归天库，分好旌旗入禁营。自执金吾长上直，蓬莱宫里夜巡更。
书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押勅符。恐要蕃中新道路，指挥重画五城图。
拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
年少平戎老学仙，表求骸骨乞生全。不堪腰下悬金印，已向云西寄玉田。旄节抱归官路上，公卿送到国门前。人间鸡犬同时去，遥听笙歌隔水烟。
杏花坛上授书时，不废中庭趂蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
回天转地是将军，扶助春宫上五云。抚背恩虽同骨肉，拥旄名未敌功勋。尽收壮勇填兵数，不向蕃浑夺马群。闲即单于台下猎，威声直到海西闻。
鄱阳太守是真人，琴在床头箓在身。曾向先皇边谏事，还应上帝处称臣。养生自有年支药，税户应停月进银。净扫水堂无侍女，下街唯共鹤殷勤。
髭须虽白体轻健，九十三来却少年。问事爱知天宝里，识人皆是武皇前。玉装劒珮身长带，绢写方书子不传。侍女常时教合药，亦闻私地学求仙。
百代功勋一日成，三年五度换双旌。闲来不对人论战，难处长先自请行。旗下可闻诛败将，阵头多是用降兵。当朝面受新恩去，算料妖星不敢生。
浑身著箭瘢犹在，万槊千刀总过来。轮劒直冲生马队，抽旗旋踏死人堆。闻休鬬战心还痒，见说烟尘眼即开。泪滴先皇堦下土，南衙班里趁朝回。
玉皇符诏下天坛，玳瑁头簪白角冠。鹤遣院中童子养，鹿凭山下老人看。法成不怕刀枪利，体实常欺石榻寒。能断世间腥血昧，长生只要一丸丹。
松树当轩雪满地，青山掩障碧纱幮。鼠来案上常偷水，鹤在床前亦看碁。道士写将行气法，家童授与步虚词。世间有似君应少，便乞从今作我师。
最是城中闲静处，更回门向寺前开。云山且喜重重见，亲故应须得得来。借倩学生排药合，留连处士乞松栽。自君移到无多日，墙上人名满绿苔。
鸟声真似深山里，平地人间自不同。春圃紫芹长卓卓，暖泉青草一丛丛。松台前后花皆别，竹崦高低水尽通。细问来时从近远，溪名载入县图中。
汉家都护边头没，旧将麻衣万里迎。阴地背行山下火，风天错到碛西城。单于送葬还垂泪，部曲招魂亦道名。却入杜陵秋巷里，路人来去读铭旌。
凤皇楼阁连宫树，天子崔郎自爱贫。金埒减添栽药地，玉鞭平与卖书人。家中弦管听常少，分外诗篇看即新。一月一回陪内宴，马蹄犹压踏香尘。
上清道士未升天，南岳中华作散仙。书卖八分通字学，丹烧九转定人年。修行近日形如鹤，导引多时骨似绵。想向诸山寻礼遍，却回还守老君前。
休梳丛鬓洗红妆，头戴芙蓉出未央。弟子抄将歌遍叠，宫人分散舞衣裳。问师初得经中字，入静犹烧内里香。发愿蓬莱见王母，却归人世施仙方。
圣朝齐贺说逢殷，霄汉无云日月真。金鼎调和天膳美，瑶池沐浴赐衣新。两河开地山川正，四海休兵造化仁。曾向山东为散吏，当今窦宪是贤臣。
紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容堦下礼先生。
近移松树初栽药，经帙书签一切新。铺设暖房迎道士，支分闲院著医人。买来高石虽然贵，入得朱门未免贫。惟有好诗名字出，倍教年少损心神。
除书亦下属微班，唤作官曹便不闲。检案事多关市井，听人言志在云山。病童唤著唯行慢，老马鞭多转放顽。此去仙宫无一里，遥看松树众家攀。
唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
二年同在华清下，入县门中最近邻。替饮觥筹知户小，助成书屋见家贫。夜碁临散停分客，朝浴先回各送人。僮仆使来传语熟，至今行酒校殷勤。
枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加顦顇闷腾腾。
万事风吹过耳轮，贫儿活计亦曾闻。偶逢新语书红叶，难得闲人话白云。霜下野花浑著地，寒来溪鸟不成群。病多体痛无心力，更被头边药气熏。
每个树边消一日，遶池行匝又须行。异花多是非时有，好竹皆当要处生。斜竖小桥看岛势，远移山石作泉声。浮萍著岸风吹歇，水面无尘晚更清。
平阳池馆枕秦川，门锁南山一朵烟。素柰花开西子面，绿榆枝散沈郎钱。装簷玳瑁随风落，傍岸䴔䴖逐暖眠。寂寞空余歌舞地，玉箫声绝凤归天。
皇帝施钱修此院，半居天上半人间。丹梯暗出三重阁，古像斜开一面山。松柏自穿空地少，川原不税小僧闲。行香天使长相续，早起离城日午还。
县在华清宫北面，晓看楼殿正相当。庆云出处依时报，御果呈来每度尝。腊月近汤泉不冻，夏天临渭屋多凉。两衙早被官拘束，登阁巡溪亦属忙。
窗户风凉四面开，陶公爱晚上高台。中庭不热青山入，野水初晴白鸟来。静思道心缘境熟，麤疎文字见诗回。诸生围遶新篇读，玉阙仙宫少此才。
桃花百叶不成春，鹤寿千年也未神。秦陇州缘鹦鹉贵，王侯家为牡丹贫。歌头舞遍回回别，鬓样眉心日日新。鼓动六街骑马出，相逢总是学狂人。
衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家长似客，黄昏哭向野田春。
香熏罗幕暖成烟，火照中庭烛满筵。整顿舞衣呈玉腕，动摇歌扇露金钿。青蛾侧座调双管，彩凤斜飞入五弦。虽是沂公门下客，争将肉眼看云天。
早入公门到夜归，不因寒食少闲时。颠狂遶树猿离鏁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
蓬莱春雪晓犹残，点地成花遶百官。已傍祥鸾迷殿角，还穿瑞草入袍襕。无多白玉阶前湿，积渐青松叶上干。粉画南山棱郭出，初晴一半隔云看。
宫鸦栖定禁枪攒，楼殿深严月色寒。进状直穿金戟槊，探更先傍玉钩栏。漏传五点班初合，鼓动三声仗已端。遥见正南宣不坐，新栽松树唤人看。
百官朝下五门西，尘起春风过玉堤。黄帕盖鞍呈了马，红罗系项鬬回鸡馆松枝重墙头出，御柳条长水面齐。唯有教坊南草绿，古苔阴地冷凄凄。
霏霏漠漠遶皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩毬。每度暗来还暗去，今年须遣蝶迟留。
日日春风阶下起，不吹光彩上寒株。师教绛服禳衰月，妻许青衣侍病夫。健羡人家多力子，祈求道士有神符。世间方法从谁问，卧处还看药草图。
上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
露浓烟重草萋萋，树映阑干柳拂堤。一院落花无客醉，半窗残月有莺啼。芳筵想像情难尽，故榭荒凉路欲迷。风景宛然人自改，却经门外马频嘶。
尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收红落叶，觉寒犹著旧生衣。曲江池畔时时到，为爱鸬鹚雨后飞。
休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
江上数株桑枣树，自从离乱更荒凉。那堪旅馆经残腊，秪把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
何须服药觅升天，粉阁为郎即是仙。买宅但幽从索价，栽松取活不争钱。退朝寺里寻荒塔，经宿城南看野泉。道气清凝分晓爽，诗情冷瘦滴秋鲜。学通儒释三千卷，身拥旌旗二十年。春巷偶过同户饮，暖窗时与对床眠。破除心力缘书癖，伤瘦花枝为酒颠。今日总来归圣代，丈人先达幸相怜。
重登大学领儒流，学浪词锋压九州。不以雄名疎野贱，唯将直气折王侯。咏伤松桂青山瘦，取尽珠玑碧海愁。敍述异篇经总别，鞭驱险句最先投。碑文合遣贞魂谢，史笔应令谄骨羞。清俸探将还酒债，黄金旋得起书楼。参来拟设官人礼，朝退多逢月阁游。见说云泉求住处，若无知荐一生休。
此官出入凤池头，通化门前第一州。少华山云当驿起，小敷溪水入城流。空闲地内人初满，词讼牌前草渐稠。报状拆开知足雨，赦书宣过喜无囚。自来不说双旌贵，恐替长教百姓愁。公退晚凉无一事，步行携客上南楼。
使回高品满城传，亲见沂公在阵前。百里旗幡冲即断，两重衣甲射皆穿。探知点检兵应怯，算得新移栅未坚。营被数惊乘势破，将经频败遂生全。密招残寇防人觉，遥斩元凶恐自专。首让诸军无敢近，功归部曲不争先。开通州县斜连海，交割山河直到燕。战马散驱还逐草，肉牛齐散却耕田。府中独拜将军贵，门下兼分宰相权。唐史上头功第一，春风双节好朝天。
还携堂印向幷州，将相兼权是武侯。时难独当天下事，功成却进手中筹。再三陈乞罏烟里，前后封章玉案头。朱架早朝立劒戟，绿槐残雨看张油。遥知塞雁从今好，直得渔阳已北愁。边铺警巡旗尽换，山城候馆壁重修。千群白刃兵迎节，十对红妆妓打毬。圣主分明交暂去，不须高起见京楼。
山中砖塔闭，松下影堂新。恨不生前识，今朝礼画身。
河亭收酒器，语尽各西东。回首不相见，行车秋雨中。
去日丁宁别，情知寒食归。缘逢好天气，教熨看花衣。
谁是杏园主，一枝临古岐。从伤早春意，乞取欲开枝。
子规啼不歇，到晓口应穿。况是不眠夜，声声在耳边。
当初北涧别，直至此庭中。何意闻鞞耳，听君枝上风。
水面细风生，菱歌慢慢声。客亭临小市，灯火夜妆明。
水北金台路，年年行客稀。近闻天子使，多取雁门归。
何罪过长沙，年年北望家。重封岭头信，一树海边花。
芸香阁里人，采摘御园春。取此和仙药，犹治老病身。
小松初数尺，未有直生枝。闲即傍边立，看多长却迟。
夜久叶露滴，秋虫入户飞。卧多骨髓冷，起覆旧绵衣。
映水色不别，向月光还度。倾在荷叶中，有时看是露。
闲坐烧印香，满户松柏气。火尽转分明，青苔碑上字。
向壁暖悠悠，罗帏寒寂寂。斜照碧山图，松间一片石。
陈绿向参差，初红已重叠。中庭初扫地，绕树三两叶。
雨中棃果病，每树无数个。小儿出入看，一半鸟啄破。
晚艳出荒篱，冷香著秋水。忆向山中见，伴蛩石壁里。
朝日满园霜，牛冲篱落坏。扫掠黄叶中，时时一窠薤。
野桂香满溪，石莎寒覆水。爱此南涧头，终日潺湲里。
粉翅嫩如水，绕砌乍依风。日高山露解，飞入菊花中。
啾啾雀满树，霭霭东坡雨。田家夜无食，水中摘禾黍。
邻家人未识，床上坐堆堆。郎来傍门户，满口索钱财。
锦幛两边横，遮掩侍娘行。遣郎铺簟席，相并拜亲情。
三日入厨下，洗手作羹汤。未谙姑食性，先遣小姑尝。
寥落古行宫，宫花寂寞红。白头宫女在，闲坐说玄宗。
眼暗没功夫，慵来翦刻麤。自看花样古，称得少年无。
去年今日栽，临去见花开。好住守空院，夜间人不来。
桥上车马发，桥南烟树开。青山斜不断，迢递故乡来。
鱼藻池边射鸭，芙蓉园里看花。日色柘袍相似，不著红鸾扇遮。
池北池南草绿，殿前殿后花红。天子千年万岁，未央明月清风。
扬州桥边少妇，长安城里商人。二年不得消息，各自拜鬼求神。
青草湖边草色，飞猿岭上猿声。万里湘江客到，有风有雨人行。
树头花落花开，道上人去人来。朝愁暮愁即老，百年几度三台。
闻身强健且为，头白齿落难追。准拟百年千岁，能得几许多时。
青山直遶凤城头，浐水斜分入御沟。新教内人唯射鸭，长随天子苑东游。
秋夜床前蜡烛微，铜壶滴尽晓钟迟。残光欲灭还吹著，年少宫人未睡时。
玉楼倾倒粉墙空，重叠青山遶故宫。武帝去来罗袖尽，野花黄蝶领春风。
山川初展国图宽，未识龙颜坐不安。风动白髯旌节下，过时天子御楼看。
相感君臣总泪流，恩深舞蹈不知休。初从战地来无物，唯奏新添十八州。
催修水殿宴沂公，与别诸候总不同。隔月太常先习乐，金书牌纛彩云中。
无人敢夺在先筹，天子门边送与毬。遥索彩箱新样锦，内人舁出马前头。
御马牵来亲自试，珠毬到处玉蹄知。殿头宣赐连催上，未解红缨不敢骑。
老作三公经献寿，临时犹自语差池。私从班里来长跪，捧上金杯便合仪。
四海无波乞放闲，三封手疏犯龙颜。他时若有边尘动，不待天书自出山。
胡马悠悠未尽归，玉关犹隔吐蕃旗。老臣一表求高卧，边事从今欲问谁。
威容难画改频频，眉目分毫恐不真。有诏别图书阁上，先教粉本定风神。
重赐弓刀内宴回，看人城外满楼台。君臣不作多时别，收尽边旗当日来。
弟子部中留一色，听风听水作霓裳。散声未足重来授，直到床前见上皇。
中管五弦初半曲，遥教合上隔帘听。一声声向天头落，效得仙人夜唱经。
自直棃园得出稀，更番上曲不教归。一时跪拜霓裳彻，立地阶前赐紫衣。
旋翻新谱声初足，除却棃园未教人。宣与书家分手写，中官走马赐功臣。
伴教霓裳有贵妃，从初直到曲成时。日长耳里闻声熟，拍数分毫错总知。
弦索𪭢𪭢隔彩云，五更初发一山闻。武皇自送西王母，新换霓裳月色裙。
敕赐宫人澡浴回，遥看美女院门开。一山星月霓裳动，好字先从殿里来。
传呼法部按霓裳，新得承恩别作行。应是贵妃楼上看，内人舁下彩罗箱。
朝元阁上山风起，夜听霓裳玉露寒。宫女月中更替立，黄金梯滑并行难。
知向华清年月满，山头山底种长生。去时留下霓裳曲，总是离宫别馆声。
酒幔高楼一百家，宫前杨柳寺前花。内园分得温汤水，二月中旬已进瓜。
寺门连内遶丹岩，下界云开数过帆。遥指上皇翻曲处，百官题字满西嵌。
先帝旧宫宫女在，乱丝犹挂凤皇钗。霓裳法曲浑抛却，独自花间埽玉堦。
新短方裙叠作棱，听钟洗钵绕青蝇。自知戒相分明后，先出坛场礼大僧。
塞黑云黄欲渡河，风沙瞇眼雪相和。琵琶泪湿行声小，断得人肠不在多。
盘磴回廊古塔深，紫芝红药入云寻。晚吹箫管秋山里，引得猕猴出象林。
回看佛阁青山半，三四年前到上头。省得老僧留不住，重寻更可有因由。
西南东北暮天斜，巴字江边楚树花。珍重荆州杜书记，闲时多在广师家。
无事此身离白云，松风溪水不曾闻。至心听著仙翁引，今看青山围绕君。
识君虽向歌钟会，说事不离云水间。春夜酒醒长起坐，灯前一纸洞庭山。
天香寺里古松僧，不画枯松落石层。最爱临江两三树，水禽栖处解无藤。
对织芭蕉雪毳新，长缝双袖窄裁身。到头须向边城著，消杀秋风称猎尘。
宫棋布局不依经，黑白分明子数停。巡拾玉沙天汉晓，犹残织女两三星。
一方新地隔河烟，曾接诸生听管弦。却忆去年寒食会，看花犹在水堂前。
菱叶参差萍叶重，新蒲半折夜来风。江村水落平地出，溪畔渔船青草中。
日近山红暖气新，一阳先入御沟春。闻闲立马重来此，沐浴明年称意身。
毒蛇在肠疮满背，去年别家今别弟。马头对哭各东西，天边柳絮无根蔕。
长安清明好时节，只宜相送不宜别。恶心床上铜片明，照见离人白头发。
未央墙西青草路，宫人斜里红妆墓。一边载出一边来，更衣不减寻常数。
良人朝早半夜起，樱桃如珠露如水。下堂把火送郎回，移枕重眠晓窗里。
野池水满连秋隄，菱花结实蒲叶齐。川口雨晴风复止，蜻蜓上下鱼东西。
自知名出休呈卷，爱去人家远处居。时复打门无别事，铺头来索买残书。
茱萸酒法大家同，好是盛来白椀中。这度自知颜色重，不消诗里弄溪翁。
芍药丁香手里栽，临行一日绕千回。外人应怪难辞别，总是山中自取来。
长门闭定不求生，烧却头花卸却筝。病卧玉窗秋雨下，遥闻别院唤人声。
云开远水傍秋天，沙岸蒲帆隔野烟。一片蔡州青草色，日西铺在古台边。
夜过深山算驿程，三回黑地听泉声。自离军马身轻健，得向溪边尽足行。
万里潮州一逐臣，悠悠青草海边春。天涯莫道无回日，上岭还逢向北人。
废寺乱来为县驿，荒松老柏不生烟。空廊屋漏画僧尽，梁上犹书天宝年。
浮生不住叶随风，填海移山总是空。长向人间愁老病，谁来闲坐此房中。
留得行人忘却归，雨中须是石楠枝。明朝独上铜台路，容见花开少许时。
水冻横桥雪满池，新排石笋绕巴篱。县门斜掩无人吏，看画双飞白鹭鸶。
女巫遮客买神盘，争取琵琶庙里弹。闻有马蹄生拍树，路人来去向南看。
自移西岳门长锁，一个行人一遍开。上庙参天今见在，夜头风起觉神来。
年少同为邺下游，闲寻野寺醉登楼。别来衣马从胜旧，争向边尘满白头。
总道老来无用处，何须白发在前生。如今不用偷年少，拔却三茎又五茎。
嵩山古寺离来久。回见溪桥野叶黄，辛苦老师看守处。为悬秋药闭空房。
山客狂来跨白驴，袖中遗却颍阳书。人间亦有妻儿在，抛向嵩阳古观居。
别后知君在楚城，扬州寺里觅君名。西江水阔吴山远，却打船头向北行。
新向金阶奏罢兵，长安县里绕池行。喜欢得伴山僧宿，看雪吟诗直到明。
夜市千灯照碧云，高楼红袖客纷纷。如今不似时平日，犹自笙歌彻晓闻。
百年看似暂时间，头白求官亦未闲。独有龙门韦谏议，三征不起恋青山。
知得清名二十年，登山上坂乞新篇。除书近拜侍臣去，空院鸟啼风竹前。
远投人宿趁房迟，僮仆伤寒马亦饥。为客悠悠十月尽，庄头栽竹已过时。
鸟声愁雨似秋天，病客思家一向眠。草馆门临广州路，夜闻蛮语小江边。
雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
登登石路何时尽，决决溪泉到处闻。风动叶声山犬吠，一家松火隔秋云。
雨中溪破无干地，浸著床头湿著书。一个月来山水隔，不知茅屋若为居。
乞取池西三两竿，房前栽著病时看。亦知自惜难判割，犹胜横根引出栏。
年少狂疎逐君马，去来憔悴到京华。恨无闲地栽仙药，长傍人家看好花。
五更先起玉阶东，渐入千门万户中。总向高楼吹舞袖，秋风还不及春风。
长安寄食半年余，重向人边乞荐书。山路独归冲夜雪，落斜骑马避柴车。
京中曹局无多事，寒食贫儿要在家。遮莫杏园胜别处，亦须归看傍村花。
谢恩新入凤皇城，乱定相逢合眼明。千万求方好将息，杏花寒食的同行。
玉作车辕蒲作轮，当初不起颍阳人。一家总入嵩山去，天子何因得谏臣。
一乌堕水百乌啼，相吊相号遶故堤。眼见行人车辗过，不妨同伴各东西。
彼此抽先局势平，傍人道死的还生。两边对坐无言语，尽日时闻下子声。
自看和酿一依方，缘看松花色较黄。不分君家新酒熟，好诗收得被回将。
金炉烟里要班头，欲得归山可自由。每度报朝愁入阁，在先教示小千牛。
多在蓬莱少在家，越绯衫上有红霞。朝回不向诸余处，骑马城西检校花。
天宝年前勤政楼，每年三日作千秋。飞龙老马曾教舞，闻著音声总举头。
年少病多应为酒，谁家将息过今春。赊来半夏重熏尽，投著山中旧主人。
半夜思家睡里愁，雨声落落屋簷头。照泥星出依前黑，淹烂庭花不肯休。
夏夜新晴星校少，雨收残水入天河。簷前熟著衣裳坐，风冷浑无扑火蛾。
住处近山常足雨，闻晴晒曝旧芳茵。立秋日后无多热，渐觉生衣不著身。
吟损秋天月不明，兰无香气鹤无声。自从东野先生死，侧近云山得散行。
老松临死不生枝，东野先生早哭儿。但是洛阳城里客，家传一本杏殇诗。
万里桥边女校书，枇杷花里闭门居。扫眉才子于今少，管领春风总不如。
去路何词见六亲，手中刀尺不如人。可怜池阁秋风夜，愁绿娇红一遍新。
小叶稠枝粉压摧，暖风吹动鹤翎开。若无别事为留滞，应便抛家宿看来。
竹烟花雨细相和，看著闲书睡更多。好是主人无事日，应持小酒按新歌。
欲说昭君歛翠蛾，清声委曲怨于歌。谁家年少春风里，抛与金钱唱好多。
江城柳色海门烟，欲到茅山始下船。知道君家当瀑布，菖蒲潭在草堂前。
白发老人垂泪行，上皇生日出京城。如今供奉多新意，错唱当时一半声。
半秋初入中旬夜，已向堦前守月明。从未圆时看却好，一分分见傍轮生。
乱云遮却台东月，不许教依次第看。莫为诗家先见镜，被他宠与作艰难。
今夜月明胜昨夜，新添桂树近东枝。立多地湿舁床坐，看过墙西寸寸迟。
月似圆来色渐凝，玉盆盛水欲侵棱。夜深尽放家人睡，直到天明不炷灯。
合望月时常望月，分明不得似今年。仰头五夜风中立，从未圆时直到圆。
为病比来浑断绝，缘花不免却知闻。从来事事关身少，主领春风只在君。
晓来楼阁更鲜明，日出阑干见鹿行。武帝自知身不死，看修玉殿号长生。
和雪翻营一夜行，神旗冻定马无声。遥看火号连营赤，知是先锋已上城。
旗幡四面下营稠，手诏频来老将忧。每日城南空挑战，不知生缚入唐州。
夜山秋雨滴空廊，灯照堂前树叶光。对坐读书终卷后，自披衣被扫僧房。
杨柳宫前忽地春，在先惊动探春人。晓来唯欠骊山雨，洗却枝头绿上尘。
从军秣马十三年，白发营中听早蝉。故作老丞身不避，县名昭应管山泉。
侵黑行飞一两声，春寒啭小未分明。若教更解诸余语，应向宫花不惜情。
去处长将决胜筹，回回身在阵前头。贼城破后先锋入，看著红妆不敢收。
熨帖朝衣抛战袍，夔龙班里侍中高。对时先奏牙间将，次第天恩与节旄。
踏著家乡马脚轻，暮山秋色眼前明。老人上酒齐头拜，得侍中来尽再生。
功成谁不拥藩方，富贵还须是本乡。万里双旌汾水上，玉鞭遥指白云庄。
鼓吹旛旗道两边，行男走女喜骈阗。旧交省得当时别，指点如今却少年。
广场破阵乐初休，彩纛高于百尺楼。老将气雄争起舞，管弦回作大缠头。
笳声万里动燕山，草白天清塞马闲。触处不如别处乐，可怜秋月照江关。
将士请衣忘却贫，绿窗红烛酒楼新。家家尽踏还乡曲，明月街中不绝人。
春明门外作卑官，病友经年不得看。莫道长安近于日，升天却易到城难。
渐老风光不著人，花溪柳陌早逢春。近来行到门前少，趁暖闲眠似病人。
一树笼𩮀玉刻成，飘廊点地色轻轻。女冠夜觅香来处，唯见阶前碎月明。
天寒眼痛少心情，隔雾看人夜里行。年少往来常不住，墙西冻地马蹄声。
平原池阁在谁家，双塔丛台野菊花。零落故宫无入路，西来涧水绕城斜。
苍苔满字土埋龟，风雨销磨绝妙词。不向图经中旧见，无人知是蔡邕碑。
回看巴路在云间，寒食离家麦熟还。日暮数峰青似染，商人说是汝州山。
中庭地白树栖鸦，冷露无声湿桂花。今夜月明人尽望，不知秋思在谁家。
除听好语耳常聋，不见诗人眼底空。莫怪出城为长史，总缘山在白云中。
夹城门向野田开，白鹿非时出洞来。日暮秦陵尘土起，从东外按使初回。
蓬莱正殿压金鼇，红日初生碧海涛。闲著五门遥北望，柘黄新帕御床高。
殿前传点各依班，召对西来八诏蛮。上得青花龙尾道，侧身偷觑正南山。
龙烟日暖紫曈曈，宣政门当玉殿风。五刻阁前卿相出，下帘声在半天中。
白玉窗前起草臣，樱桃初赤赐尝新。殿头传语金阶远，只进词来谢圣人。
内人对御叠花牋，绣坐移来玉案边。红蜡烛前呈草本，平明舁出阁门宣。
千牛仗下放朝初，玉案傍边立起居。每日进来金凤纸，殿头无事不多书。
延英引对碧衣郎，江砚宣毫各别床。天子下帘亲考试，宫人手里过茶汤。
未明开著九重关，金画黄龙五色幡。直到银台排仗合，圣人三殿对西番。
少年天子重边功，亲到凌烟画阁中。教觅勋臣写图本，长将殿里作屏风。
丹凤楼门把火开，五云金辂下天来。堦前走马人宣慰，天子南郊一宿回。
楼前立仗看宣赦，万岁声长拜舞齐。日照彩盘高百尺，飞仙争上取金鸡。
集贤殿里图书满，点勘头边御印同。真迹进来依数字，别收锁在玉函中。
秘殿清斋刻漏长，紫微宫女夜焚香。拜陵日近公卿发，卤簿分头入太常。
新调白马怕鞭声，供奉骑来遶殿行。为报诸王侵早入，隔门催进打毬名。
对御难争第一筹，殿前不打背身毬。内人唱好龟兹急，天子鞘回过玉楼。
新衫一样殿头黄，银带排方獭尾长。总把玉鞭骑御马，绿鬃红额麝香香。
罗衫叶叶绣重重，金凤银鹅各一丛。每遍舞时分两向，太平万岁字当中。
鱼藻宫中锁翠娥，先皇行处不曾过。如今池底休铺锦，菱角鸡头积渐多。
殿前明日中和节，连夜琼林散舞衣。传报所司分蜡烛，监开金锁放人归。
五更三点索金车，尽放宫人出看花。仗下一时催立马，殿头先报内园家。
城东北面望云楼，半下珠帘半上钩。骑马行人长远过，恐防天子在楼头。
射生宫女宿红妆，把得新弓各自张。临上马时齐赐酒，男儿跪拜谢君王。
新秋白兔大于拳，红耳霜毛趁草眠。天子不教人射杀，玉鞭遮到马蹄前。
内鹰笼脱解红绦，鬬胜争飞出手高。直上碧云还却下，一双金爪掬花毛。
竞渡船头掉采旗，两边溅水湿罗衣。池东争向池西岸，先到先书上字归。
灯前飞入玉堦虫，未卧常闻半夜钟。看著中元斋日到，自盘金线绣真容。
红灯睡里唤春云，云上三更直宿分。金砌雨来行步滑，两人抬起隐花裙。
一时起立吹箫管，得宠人来满殿迎。整顿衣裳皆著却，舞头当拍第三声。
琵琶先抹六么头，小管丁宁侧调愁。半夜美人双唱起，一声声出凤皇楼。
春池日暖少风波，花里牵船水上歌。遥索劒南新样锦，东宫先钓得鱼多。
十三初学擘箜篌，弟子名中被点留。昨日教坊新进入，并房宫女与梳头。
红蛮杆拨贴胸前，移坐当头近御筵。用力独弹金殿响，凤皇飞下四条弦。
春风吹雨洒旗竿，得出深宫不怕寒。夸道自家能走马，团中横过觅人看。
粟金腰带象牙锥，散插红翎玉突枝。旋猎一边还引马，归来鸡兔遶鞍垂。
云駮花骢各试行，一般毛色一般缨。殿前来往重骑过，欲得君王别赐名。
每夜停灯熨御衣，银熏笼底火霏霏。遥听帐里君王觉，上直钟声始得归。
因吃樱桃病放归，三年著破旧罗衣。内中人识从来去，结得金花上贵妃。
欲迎天子看花去，下得金堦却悔行。恐见失恩人旧院，回来忆著五弦声。
往来旧院不堪修，近𠡠宣徽别起楼。闻有美人新进入，六宫未见一时愁。
自夸歌舞胜诸人，恨未承恩出内频。连夜宫中修别院，地衣帘额一时新。
闷来无处可思量，旋下金堦旋忆床。收得山丹红蘂粉，镜前洗却麝香黄。
蜂须蝉翅薄松松，浮动搔头似有风。一度出时抛一遍，金条零落满函中。
合暗报来门锁了，夜深应别唤笙歌。房房下著珠帘睡，月过金堦白露多。
御厨不食索时新，每见花开即苦春。白日卧多娇似病，隔帘教唤女医人。
丛丛洗手遶金盆，旋拭红巾入殿门。众里遥抛新摘子，在前收得便承恩。
御池水色春来好，处处分流白玉渠。密奏君王知入月，唤人相伴洗裙裾。
移来女乐部头边，新赐花檀木五弦。缏得红罗手帕子，中心细画一双蝉。
新晴草色绿温暾，山雪初消渐出浑。今日踏青归校晚，传声留著望春门。
两楼相换珠帘额，中尉明朝设内家。一样金盘五千面，红酥点出牡丹花。
尽送春来出内家，记巡传把一枝花。散时各自烧红烛，相逐行归不上车。
家常爱著旧衣裳，空插红梳不出妆。忽地下堦裙带解，非时应得见君王。
别𠡠教歌不出房，一声一遍奏君王。再三博士留残拍，索向宣徽作彻章。
行中第一争先舞，博士傍边亦被欺。忽觉管弦偷破拍，急翻罗袖不教知。
私缝黄帔舍钗梳，欲得金仙观里居。近被君王知识字，收来案上检文书。
月冷江清近猎时，玉阶金瓦雪澌澌。浴堂门外抄名入，公主家人谢面脂。
未承恩泽一家愁，乍到宫中忆外头。求守管弦声款逐，侧商调里唱伊州。
东风泼火雨新休，舁尽春泥扫雪沟。走马犊车当御路，汉阳宫主进鸡毬。
风帘水阁压芙蓉，四面钩栏在水中。避热不归金殿宿，秋河织女夜妆红。
圣人生日明朝是，私地教人属内监。自写金花红牓子，前头先进凤皇衫。
避暑昭阳不掷卢，井边含水喷鵶雏。内中数日无呼唤，搨得滕王蛱蝶图。
内宴初秋入二更，殿前灯火一天明。中宫传旨音声散，诸院门开触处行。
玉蝉金雀三层插，翠髻高丛绿鬓虚。舞处春风吹落地，归来别赐一头梳。
树叶初成鸟护窠，石榴花里笑声多。众中遗却金钗子，拾得从他要赎么。
小殿初成粉未干，贵妃姊妹自来看。为逢好日先移入，续向街西索牡丹。
内人相续报花开，准拟君王便看来。逢着五弦琴绣袋，宜春院里按歌回。
巡吹慢遍不相和，暗数看谁曲校多。明日棃花园里见，先须逐得内家歌。
黄金合里盛红雪，重结香罗四出花。一一傍边书𠡠字，中官送与大臣家。
未明东上阁门开，排仗声从后殿来。阿监两边相对立，遥闻索马一时回。
宫人早起笑相呼，不识堦前扫地夫。乞与金钱争借问，外头还似此间无。
小随阿姊学吹笙，见好君王赐与名。夜拂玉床朝把镜，黄金殿外不教行。
日高殿里有香烟，万岁声长动九天。妃子院中初降诞，内人争乞洗儿钱。
宫花不共外花同，正月长生一半红。供御樱桃看守别，直无鸦鹊到园中。
殿前铺设两边楼，寒食宫人步打毬。一半走来争跪拜，上棚先谢得头筹。
太仪前日暖房来，嘱向朝阳乞药栽。𠡠赐一窠红踯躅，谢恩未了奏花开。
御前新赐紫罗襦，步步金堦上软舆。宫局总来为喜乐，院中新拜内尚书。
鹦鹉谁教转舌关，内人手里养来奸。语多更觉承恩泽，数对君王忆陇山。
分朋闲坐赌樱桃，收却投壶玉腕劳。各把沈香双陆子，局中鬬累阿谁高。
禁寺红楼内里通，笙歌引驾夹城东。裹头宫监堂前立，手把牙鞘竹弹弓。
春风院院落花堆，金锁生衣掣不开。更筑歌台起妆殿，明朝先进画图来。
舞来汗湿罗衣彻，楼上人扶下玉梯。归到院中重洗面，金花盆里泼银泥。
宿妆残粉未明天，总立昭阳花树边。寒食内人长白打，库中先散与金钱。
众中偏得君王笑，偷把金箱笔砚开。书破红蛮隔子上，旋推当直美人来。
教遍宫娥唱遍词，暗中头白没人知。楼中日日歌声好，不问从初学阿谁。
青楼小妇砑裙长，总被抄名入教坊。春设殿前多队舞，朋头各自请衣裳。
水中芹叶土中花，拾得还将避众家。总待别人般数尽，袖中拈出郁金芽。
玉箫改调筝移柱，催换红罗绣舞筵。未戴柘枝花帽子，两行宫监在帘前。
窗窗户户院相当，总有珠帘玳瑁床。虽道君王不来宿，帐中长是炷牙香。
雨入珠帘满殿凉，避风新出玉盆汤。内人恐要秋衣着，不住熏笼换好香。
金吾除夜进傩名，画袴朱衣四队行。院院烧灯如白日，沈香火底坐吹笙。
树头树底觅残红，一片西飞一片东。自是桃花贪结子，错教人恨五更风。
金殿当头紫合重，仙人掌上玉芙蓉。太平天子朝迎日，五色云车驾六龙。
鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
忽地金舆向月陂，内人接著便相随。却回龙武军前过，当处教开卧鸭池。
画作天河刻作牛，玉梭金镊采桥头。每年宫里穿针夜，𠡠赐诸亲乞巧楼。
春来睡困不梳头，懒逐君王苑北游。暂向玉花阶上坐，簸钱赢得两三筹。
步行送入长门里，不许来辞旧院花。只恐他时身到此，乞恩求赦放还家。
缣罗不著索轻容，对面教人染退红。衫子成来一遍出，明朝半片在园中。
弹棋玉指两叁差，背局临虚鬬著危。先打角头红子落，上三金字半边垂。
后宫宫女无多少，尽向园中笑一团。舞蝶落花相觅著，春风共语亦应难。
宛转黄金白柄长，青荷叶子画鸳鸯。把来不是呈新样，欲进微风到御床。
供御香方加减频，水沈山麝每回新。内中不许相传出，已被医家写与人。
药童食后送云浆，高殿无风扇少凉。每到日中重掠鬓，衩衣骑马绕宫廊。
单于不向南牧马，席萁遍满天山下却公不易胜，莫著外家欺。锦江诗弟子，时寄五花牋。花烧落第眼，雨破到家程。一朝金凤庭前下，当是虚皇诏沈曦。宣城四面水茫茫，草盖江城竹夹墙。
魏主矜蛾眉，美人美于玉。高台无昼夜，歌舞竟未足。盛色如转圜，夕阳落深谷。仍令身殁后，尚纵平生欲。红粉泪纵横，调弦向空屋。举头君不在，惟见西陵木。玉辇岂再来，娇鬟为谁绿。那堪秋风里，更舞阳春曲。曲罢情不胜，凭阑向西哭。台边生野草，来去罥罗縠。况复陵寝间，双双见麋鹿。
坚贞与和璧，利用归干将。金玉徒自宝，高贤无比方。挺生岩松姿，孤直凌雪霜。亭亭结清阴，不竞桃李芳。读书哂霸业，翊赞思皇王。千载有疑议，一言能否臧。儒风久沦弊，颜闵寿不长。邦国岂殄瘁，斯人今又亡。别离长春草，存没隔楚乡。闻问尚书恸，泪凝向日黄。奄忽薤露晞，杳冥泉夜长。贤愚自修短，天色空苍苍。铭旌歛归魂，荆棘生路傍。门柳日萧索，穗帷掩空堂。灯孤晦处明，高节殁后彰。芳兰已灰烬，幕府留余香。常爱独坐尊，绣衣如雁行。至今虚左位，言发泪霑裳。
巴人远从荆山客，回首荆山楚云隔。思归夜唱竹枝歌，庭槐叶落秋风多。曲中历历叙乡土，乡思绵绵楚词古。身骑吴牛不畏虎，手提蓑笠欺风雨。猨啼日暮江岸边，绿芜连山水连天。来时十三今十五，一成新衣已再补。鸿雁南飞报邻伍，在家欢乐辞家苦。天晴露白钟漏迟，泪痕满面看竹枝。曲终寒竹风袅袅，西方落日东方晓。
遶树哑哑惊复栖，含烟碧树高枝齐。月明露湿枝亦滑，城上女墙西月低。愁人出户听乌啼，团团明月堕墙西。月中有桂树，日中有伴侣。何不上天去？一声啼到曙。
塞鸿声声飞不住，终日南征向何处。大漠穷阴多沍寒，分飞不得长怀安。春去秋来年岁疾，湖南蓟北关山难。寒飞万里胡天雪，夜度千门汉家月。去住应多两地情，东西动作经年别。南州风土复何如，春雁归时早寄书。
昔日才高容貌古，相敬如宾不相覩。手奉苹蘩喜盛门，心知礼义感君恩。三星照户春空尽，一树桃花竟不言。结束车舆强游往，和风霁日东臯上。鸾凤参差陌上行，麦苗萦陇雉初鸣。修容尽饰将何益，极虑呈材欲导情。六艺从师得机要，百发穿杨含绝妙。白羽风驰碎锦毛，青娥怨处嫣然笑。杨生词赋比潘郎，不似前贤貌不扬。听调琴弄能和室，更解弯弧足自防。秋深为尔持圆扇，莫忘鲁连飞一箭。
终日闾阎逐群鸡，喜逢野鹤临清溪。绿苔春水水中影，夜月平沙沙上栖。惊谓汀洲白苹发，又疑曲渚前年雪。紫顶昂藏肯狎人，一声嘹亮冲天阙。素质翩翩带落晖，湖南渭阳相背飞。东西分散别离促，宇宙苍茫相见稀。皇华地仙如鹤驭，乘驾飘飘留不住。延望乘虚入紫霞，陌头回首空烟树。会使抟风羽翮轻，九霄云路随先鸣。
姑苏台枕吴江水，层级鳞差向天倚。秋高露白万林空，低望吴田三百里。当时雄盛如何比，千仞无根立平地。台前夹月吹玉鸾，台上迎凉撼金翠。银河倒泻君王醉，滟酒峩冠眄西子。宫娃酣态舞娉婷，香飙四飒青城坠。伍员结舌长嘘嚱，忠谏无因到君耳。城乌啼尽海霞销，深掩金屏日高睡。王道潜隳伍员死，可叹斗间瞻王气。会稽句践拥长矛，万马鸣蹄扫空垒。瓦解冰销真可耻，凝艳妖芳安足恃。可怜荒堞晚冥蒙，麋鹿呦呦达遗址。君怀逸气还东吴，吟狂日日游姑苏。兴来下笔到奇景，瑶盘迸洒蛟人珠。大鹏矫翼翻云衢，嵩峰霁后凌天孤。海潮秋打罗刹石，月魄夜当彭蠡湖。有时凝思家虚无，霓幢仿佛游仙都。琳琅暗戛玉华殿，天香静褭金芙蕖。君声日下闻来久，清赡何人敢敌手。我逃名迹遁西林，不得灞陵倾别酒。莫便五湖为隐沦，年年三十升仙人。
文明化洽天地清，和气氤氲孕至灵。瑞雪不散抱层岭，阳谷霞光射山顶。薙草披沙石窦开，生金曜日明金井。虞衡相贺为祯祥，畏人采攫持殳戕。羊驰马走尘满道，郡邸封章开建章。君王俭德先简易，赡国肥家在仁义。山泽藏金与万人，宣言郡邑无专利。闾阎少长竞奔凑，黄金满袖家富有。驩心蹈舞歌皇风，愿载讴歌青史中。
露井夭桃春未到，迟日犹寒柳开早。高枝低枝飞鹂黄，千条万条覆宫墙。几回离别折欲尽，一夜东风吹又长。毵毵拂人行不进，依依送君无远近。青春去住随柳条，却寄来人以为信。
汉室将衰兮四夷不宾，动干戈兮征战频。哀哀父母生育我，见离乱兮当此辰。纱窗对镜未经事，将谓珠帘能蔽身。一朝胡骑入中国，苍黄处处逢胡人。忽将薄命委锋镝，可惜红颜随虏尘。
马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
如羇囚兮在缧絏，忧虑万端无处说。使余刀兮剪余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
山川路长谁记得，何处天涯是乡国。自从惊怖少精神，不觉风霜损颜色。夜中归梦来又去，朦胧岂解传消息。漫漫胡天叫不闻，明明汉月应相识。
水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指㧑，言语传情不如手。
男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹觱篥愁中听，碎叶琵琶夜深怨。竟夕无云月上天，故乡应得重相见。
忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
日来月往相催迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风度辽水。
叹息襟怀无定分，当时怨来归又恨。不知愁怨情若何，似有锋铓扰方寸。悲欢竝行情未快，心意相尤自相问。不缘生得天属亲，岂向仇讐结恩信。
去时只觉天苍苍，归日始知胡地长。重阴白日落何处，秋雁所向应南方。平沙四顾自迷惑，远近悠悠随雁行。征途未尽马蹄尽，不见行人边草黄。
行尽胡天千万里，唯见黄沙白云起。马饥跑雪衔草根，人渴敲冰饮流水。燕山髣髴辨烽戍，鼙鼓如闻汉家垒。努力前程是帝乡，生前免向胡中死。
归来故乡见亲族，田园半芜春草绿。明烛重燃煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
桥边足离别，终日为悲辛。登桥因叹逝，却羡别离人。桥下东流水，芳树樱桃蘂。流水与潮回，花落明年开。可怜三语掾，长作九泉灰。宿昔欢游在何处，花前饮足求仙去。
楚客经年病，孤舟人事稀。晚晴江柳变，春暮塞鸿归。今日方知命，前身自觉非。不能忧岁计，无限故山薇。
凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疎钟逼夜归。
扁舟水淼淼，曲岸复长塘。古寺春山上，登楼忆故乡。云烟横极浦，花木拥回廊。更有思归意，晴明陟上方。
毘陵过柱史，简易在茅茨。芳草如花种，修篁带笋移。径幽人未赏，簷静燕初窥。野客怜霜壁，青松画一枝。
野寺僧房远，陶潜引客来。鸟喧残果落，兰败几花开。真性知无住，微言欲望回。竹风清磬晚，归策步苍苔。
几年乌府内，何处逐凫归。关吏迷骢马，铜章累绣衣。野亭山草绿，客路柳花飞。况复长安远，音书从此稀。
含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
见诵甘泉赋，心期折桂归。凤雏皆五色，鸿渐又双飞。别思看衰柳，秋风动客衣。明朝问礼处，𫏐觉雁行稀。
贺客移星使，丝纶出紫微。手中霜作简，身上绣为衣。骢马朝天疾，台乌向日飞。亲朋皆避路，不是送人稀。
物候改秋节，炎凉此夕分。暗虫声徧草，明月夜无云。清逈簷外见，凄其篱下闻。感时兼惜别，羇思自纷纷。
重阳秋雁未啣芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
盛德高名总是空，神明福善大朦胧。游魂永永无归日，流水年年自向东。素帷旅榇乡关远，丹旐孤灯客舍中。伯道共悲无后嗣，孀妻老母断根蓬。
失计为卑吏，三年滞楚乡。不能随世俗，应是昧行藏。白璧空无玷，黄沙只自伤。暮天乡思乱，晓镜鬓毛苍。灰管移新律，穷阴变一阳。岁时人共换，幽愤日先长。拙宦惭知己，无媒悔自强。迍邅羞薄命，恩惠费余光。众口诚难称，长川却易防。鱼竿今尚在，行此掉沧浪。
考绩朝称贵，时清武用文。二天移外府，三命佐元勋。佩玉兼高位，𪭢金阅上军。威容冠是铁，图画阁名芸。人咏甘棠茂，童谣竹马群。悬旌风肃肃，卧辙泪纷纷。特达恩难报，升沈路易分。侯嬴不得从，心逐信陵君。
净扫黄金阶，飞霜皎如雪。下帘弹箜篌，不忍见秋月。
从来上台榭，不敢倚阑干。零落知成血，高楼直下看。
达晓寝衣冷，开帷霜露凝。风吹昨夜泪，一片枕前冰。
何处哭故人，青门水如箭。当时水头别，从此不相见。
车骑秦城远，囊装楚客贫。月明思远道，诗罢诉何人。
晴日登临好，春风各望家。垂杨夹城路，客思逐杨花。
玉英期共采，云岭独先过。应得灵芝也，诗情一倍多。
枳实遶僧房，攀枝置药囊。洞庭山上橘，霜落也应黄。
虚空无处所，髣髴似琉璃。诗境何人到，禅心又过诗。
倾盖见芳姿，晴天琼树枝。连城犹隐石，唯有卞和知。
万姓厌干戈，三边尚未和。将军夸宝劒，功在杀人多。
南巢登望县城孤，半是青山半是湖。知尔素多山水兴，此回归去更来无。
深山穷谷没人来，邂逅相逢眼渐开。云鹤洞宫君未到，夕阳帆影几时回。
莫叹乘轺道路赊，高楼日日望还家。人到南康皆下泪，唯君笑向此中花。
闲出东林日影斜，稻苗深浅映袈裟。船到南湖风浪静，可怜秋水照莲花。
露冕行春向若耶，野人怀惠欲移家。东风二月淮阴郡，唯见棠棃一树花。
不食黄精不采薇，葛苗为带草为衣。孤云更入深山去，人绝音书鴈自飞。
君去春山谁共游，鸟啼花落水空流。如今送别临溪水，他日相思来水头。
绵衣似热裌衣寒，时景虽和春已阑。诚知暂别那惆怅，明日藤花独自看。
灞岸青门有弊庐，昨来闻道半丘墟。陌头空送长安使，旧里无人可寄书。
清阳玉润复多才，邂逅佳期过早梅。槿花亦可浮杯上，莫待东篱黄菊开。
志在乘轩鸣玉珂，心期未快隐青萝。广陵行路风尘合，城郭新秋砧杵多。
晚渡邗沟惜别离，渐看烽火马行迟。千钧何处穿杨叶，二月长安折桂枝。
鞞鼓喧喧对古城，独寻归鸟马蹄轻。回来看觅莺飞处，即是将军细柳营。
河水冰消鴈北飞，寒衣未足又春衣。自怜漂荡经年客，送别千回独未归。
木落前山霜露多，手持寒锡远头陀。眼看庭树梅花发，不见诗人独咏歌。
门临楚国舟船路，易见行人易别离。今日送君心最恨，孤帆水下又风吹。
烟波极目已霑襟，路出东塘水更深。看取海头秋草色，一如江上别离心。
青娥宛宛聚为裳，乌鹊桥成别恨长。惆怅梧桐非旧影，不悲鸿鴈暂随阳。
闻道铅华学沈宁，寒枝淅沥叶青青。一株将比囊中树，若个年多有茯苓。
白社风霜惊暮年，铜瓶桑落慰秋天。怜君意厚留新画，不著松枝当酒钱。
渡水傍山寻石壁，白云飞处洞门开。仙人来往行无迹，石径春风长绿苔。
仙侣招邀自有期，九天升降五云随。不知辞罢虚皇日，更向人间住几时。
挂却衣冠披薜荔，世人应是笑狂愚。年来渐觉髭须黑，欲寄松花君用无。
少壮从戎马上飞，雪山童子未缁衣。秋山年长头陀处，说我军前射虎归。
轻微菅蒯将何用，容足偷安事颇同。日入信陵宾馆静，赠君闲步月明中。
何事退耕沧海畔，闲看富贵白云飞。门前种稻三回熟，县里官人四考归。
苍山云雨逐明神，唯有香名万岁春。东风三月黄陂水，只见桃花不见人。
何处营求出世间，心中无事即身闲。门外水流风叶落，唯将定性对前山。
福庭人静少攀援，雨露偏滋影易繁。磊落紫香香亚树，清阴满地昼当轩。
萧条旅舍客心惊，断续僧房静又清。借问蝉声何所为，人家古寺两般声。
车马驱驰人在世，东西南北鹤随云。莫言贫病无留别，百代簪缨将付君。
不逐浮云不羡鱼，杏花茅屋向阳居。鹤鸣华表应传语，鴈度霜天懒寄书。
水墨乍成岩下树，摧残半隐洞中[云]。猷公曾住天台寺，阴雨猨声何处闻。
杨子澄江映晚霞，柳条垂岸一千家。主人留客江边宿，十月繁霜见杏花。
踏青看竹共佳期，春水晴山祓禊词。独坐邮亭心欲醉，樱桃落尽暮愁时。
苔石苍苍临涧水，阴风褭褭动松枝。世间唯有张通会，流向衡阳那得知。
万顷荒临不敢看，买山容足拟求安。田园失计全芜没，何处春风种蕙兰。
僻居谋道不谋身，避病桃源不避秦。远入青山何所见，寒花满径白头人。
心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
共爱碧谿临水住，相思来往践莓苔。而今却欲嫌谿水，雨涨春流隔往来。
惆怅朝阳午又斜，剩栽桃李学仙家。花开花落人如旧，谁道容颜不及花。
春草秋风老此身，一瓢长醉任家贫。醒来还爱浮萍草，漂寄官河不属人。
桃花流出武陵洞，梦想仙家云树春。今看水入洞中去，却是桃花源里人。
长看岩穴泉流出，忽听悬泉入洞声。莫摘山花抛水上，花浮出洞世人惊。
花落茅簷转寂寥，魂随暮雨此中销。迩来庭柳无人折，长得垂枝一万条。
虚室无人乳燕飞，苍苔满地履痕稀。庭前唯有蔷薇在，花似残妆叶似衣。
梦非熊虎数年间，驱尽豺狼宇宙闲。传道单于闻校猎，相期不敢过阴山。
日隐寒山猎未归，鸣弦落羽雪霏霏。梁园射尽南飞鴈，淮楚人惊阳鸟啼。
松月东轩许独游，深恩未报复淹留。梁园日暮从公猎，每过青山不举头。
苍藓千年粉绘传，坚贞一片色犹全。那知忽遇非常用，不把分铢补上天。
菡萏新花晓竝开，浓妆美笑面相隈。西方采画迦陵鸟，早晚双飞池上来。
何事霜天月满空，鹂雏百啭向春风。邻家思妇更长短，杨柳如丝在管中。
心期汗漫卧云扃，家计漂零水上萍。桃李向秋雕落尽，一枝松色独青青。
拖紫锵金济世才，知君倚玉望三台。深山穷谷无人到，唯有狂愚独自来。
天汉乘槎可问津，寂寥深景到无因。看花独往寻诗客，不为经时谒丈人。
柏偃松𢼮势自分，森梢古意出浮云。如今眼暗画不得，旧有三株持赠君。
清风首夏夜犹寒，嫩笋侵阶竹数竿。君向苏台长见月，不知何事此中看。
主人能政讼庭闲，帆影云峰户牖间。每到夕阳岚翠近，只言篱障倚前山。
风引双旌马首齐，曹南战胜日平西。为儒不解从戎事，花落春深闻鼓鼙。
翔凤边风十月寒，苍山古木更摧残。为君壁上画松柏，劲雪严霜君试看。
日晚河边访惸独，衰柳寒芜遶茅屋。儿童惊走报人来，孀妇开门一声哭。
邮筒不解献茱萸。赵侯首带鹿耳巾，规模出自陶弘景。
井邑白云间，严城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。
华台陈桂席，密榭宴清真。柏叶犹霜气，桃花似汉津。青尊照深夕，绿绮映芳春。欲忆相逢后，无言岭海人。
草色照双扉，轩车到客稀。苔衣香屐迹，花绶少尘飞。薄望怜池净，开畦爱雨肥。相过忘日昃，坐待白云归。
爱酒时称僻，高情自不凡。向人方白眼，违俗有青岩。云际开三径，烟中挂一帆。相期同岁晚，闲兴与松杉。
青春光凤苑，细草徧龙池。曲渚交苹叶，回塘惹柳枝。因风初苒苒，覆岸欲离离。色带金堤静，阴连玉树移。日光浮靃靡，波影动参差。岂比生幽远，芳馨众不知。
水开长镜引诸峦，春洞花深落翠寒。醉向丝萝惊自醒，与君清耳听松湍。
橘花香覆白苹洲，江引轻帆入远游。千里云天风雨夕，忆君不敢再登楼。
税驾倚扶桑，逍遥望九州。二老佐轩辕，移戈戮蚩尤。功成弃之去，乘龙上天游。天上见玉皇，寿与天地休。俯视昆仑宫，五城十二楼。王母何窈眇，玉质清且柔。扬袂折琼枝，寄我天东头。相思千万岁，大运浩悠悠。安用知吾道，日月不能周。寄音青鸟翼，谢尔碧海流。
高枕对晓月，衣巾清且凉。露华朝未晞，滴沥含虚光。隔竹闻汲井，开扉见焚香。幽心感衰病，结念依法王。青冥早云飞，杳霭空鸟翔。此情皆有释，悠然知所忘。
步出东城门，独行已徬徨。伊洛泛清流，密林含朝阳。芳景虽可瞩，忧怀在中肠。人生几何时，苒苒随流光。愿得心所亲，尊酒坐高堂。一为浮沈隔，会合殊未央。双戏水中凫，和鸣自翱翔。我无此羽翼，安可以比方。
日没路且长，游子欲涕零。荒城无人路，秋草飞寒萤。东南古丘墟，莽苍驰郊坰。黄云晦断岸，枯井临崩亭。昔人竟何之，穷泉独冥冥。苍苔没碑版，朽骨无精灵。俛仰寄世间，忽如流波萍。金石非汝寿，浮生等臊腥。不如学神仙，服食求丹经。
翔禽托高柯，倦客念主人。恩义有所知，四海同一身。况皆旷大姿，翰音见良辰。陈规佐武略，高视据要津。常愿投素诚，今果得所申。金罍列四座，广厦无氛尘。留连徂暑中，观望历数旬。河山险以固，士卒勇且仁。饬装去未归，相追越城闉。愧无青玉案，缄佩永不泯。
鸟啼杨柳垂，此别千万里。古路入商山，春风生灞水。停车落日在，罢酒离人起。蓬户寄龙沙，送归情讵已。
春江日未曛，楚客酣送君。翩翩孤黄鹤，万里沧洲云。四方各有志，岂得常顾群。山连巴湘远，水与荆吴分。清光日修阻，尺素安可论。相思寄梦寐，瑶草空氛氲。
长相思，在桂林，苍梧山远潇湘深。秋堂零泪倚金瑟，朱颜摇落随光阴。长宵嘹唳鸿命侣，河汉苍苍隔牛女。宁知一水不可渡，况复万山修且阻。彩丝织绮文双鸳，昔时赠君君可怜。何言一去瓶落井，流尘歇灭金炉前。
淮南木落秋云飞，楚宫商歌今正悲。青春白日不与我，当垆举酒劝君持。出门驱驰四方事，徒用辛勤不得意。三山海底无见期，百龄世间莫虚弃。君不见金城帝业汉家有，东制诸侯欲长久。奸雄窃命风尘昏，函谷重关不能守。龙蛇出没经两朝，胡虏凭陵大道销。河水东流宫阙尽，五陵松柏自萧萧。
春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖柳上鵶。
宝劒饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。
细雨度深闺，莺愁欲嬾啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
何处成吾道，经年远路中。客心犹向北，河水自归东。古戍飘残角，疎林振夕风。轻舟难载月，那与故人同。
暎日纱窗深且闲，含桃红日石榴殷。银瓶绠转桐花井，沈水烟销金博山。文簟象床娇倚瑟，彩匳铜镜嬾拈环。明朝戏去谁相伴，年少相逢狭路间。
拟占名塲第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
同游云外寺，渡水入禅关。立埽窗前石，坐看池上山。有僧飞锡到，留客话松间。不是缘名利，好来长伴闲。
埽榻相逢宿，论诗旧梵宫。磬声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。
幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
飞阁青霞里，先秋独早凉。天花映窗近，月桂拂簷香。华岳三峰小，黄河一带长。空闻指归路，烟处有垂杨。
潺湲半空里，霖落石房边。风激珠光碎，山欹练影偏。急流难起浪，迸沫祗如烟。自古惟今日，凄凉一片泉。
分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。
夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。
过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
玉律传佳节，青阳应此辰。土牛呈岁稔，彩燕表年春。腊尽星回次，寒余月建寅。风光行处好，云物望中新。流水初销冻，潜鱼欲振鳞。梅花将柳色，偏思越乡人。
采菱歌怨木兰舟，送客魂销百尺楼。还似洛妃乘雾去，碧天无际水空流。
至日行时令，登台约礼文。官称伯赵氏，色辨五方云。昼漏听初发，阳光望渐分。司天为岁备，持简出人群。惠爱周微物，生灵荷圣君。长当有嘉瑞，郁郁复纷纷。
江浦程千里，离尊泪数行。无论吴与楚，俱是客他乡。
何处最悲辛，长亭临古津。往来舟檝路，前后别离人。
他乡生白发，旧国有青山。
山势抱西秦，初年瑞雪频。色摇鹑野霁，影落凤城春。辉燿银峰逼，晶明玉树亲。尚寒由气劲，不夜为光新。荆岫全疑近，昆丘宛合邻。余辉傥可借，回照读书人。
昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
众芳春竞发，寒菊露偏滋。受气何曾异，开花独自迟。晚成犹待赏，欲采未过时。忍弃东篱下，看随秋草衰。
今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
采采应缘白，钻心不为名。掌中犹可重，手下莫言轻。有对唯求敌，无私直任争。君看一掷后，当取擅场声。
不是难提挈，行藏固有期。安身未得所，开口欲从谁。应物心无倦，当垆柄会持。莫将成废器，还有对樽时。
歌玉屡招疑，终朝省复思。既哀黄鸟兴，还复白圭诗。请益先求友，将行必择师。谁知不鸣者，独下董生帷。
不知鸥与鹤，天畔弄晴晖。背日分明见，临川相暎微。净中云一点，回处雪孤飞。正好南枝住，翩翩何所归。
石上盘古根，谓言天生有。安知草木性，变在画师手。阴深方丈间，直趣幽且闲。木纹离披势搓捽，中裂空心火烧出。扫成三寸五寸枝，便是千年万年物。莓苔浓淡色不同，一面死皮生蠹虫。风霜未必来到此，气色杳在寒山中。孤标可玩不可取，能使支公道场古。
闲庭只是长莓苔，三径曾无车马来。旅馆尚愁寒食火，羁心嬾向不然灰。门前下客虽弹铗，溪畔穷鱼且曝腮。他日趋庭应问礼，须言陋巷有颜回。
千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风遶御楼。平地已霑盈尺润，年丰须荷富人侯。
垂杨拂岸草茸茸，绣户窗前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
松桧阴深一径微，中峰石室到人稀。仙官不住青山在，故老相传白日飞。华表问栽何岁木，片云留著去时衣。今朝茂宰寻真处，暂驻双凫且莫归。
几回江上泣途穷，每遇良辰叹转蓬。火燧知从新节变，灰心还与故人同。莫听黄鸟愁啼处，自有花开久客中。贫病固应无挠事，但将怀抱醉春风。
寻得仙源访隐沦，渐来深处渐无尘。初行竹裹唯通马，直到花间始见人。四面云山谁作主，数家烟火自为邻。路傍樵客何须问，朝市如今不是秦。
一官仍是假，岂愿数离群。愁鬓看如雪，浮名认是云。暂辞南国隐，莫勒北山文。今后松溪月，还应梦见君。
赴节心长在，从绳道可观。须知片木用，莫向散材看。空为歌偏苦，仍愁和即难。既能亲掌握，愿得接同欢。
散木今何幸，良工不弃捐。力微慙一柱，材薄仰群弦。且喜声相应，宁辞迹屡迁。知音如见赏，雅调为君传。
翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裙客，为余前谢鲍参军。
常慕晋高士，放心日沈冥。湛然对一壶，土木为我形。下马访陈迹，披榛诣荒庭。相看两不言，犹谓醉未醒。长啸或可拟，幽琴难再听。同心不共世，空见藓门青。
若耶谿畔云门僧，夜闲燕坐听真乘。莲花秘偈药草喻，二师身住口不住。凿井求泉会到源，闭门避火终迷路。前心后心皆此心，梵音妙音柔软音。清泠霜磬有时动，寂历空堂宜夜深。向来不寐何所事，一念才生百虑息。风翻乱叶林有声，雪映闲庭月无色。玄关密迹难可思，醒人悟兮醉人疑。衣中系宝觉者谁，临川内史字得之。
高台高高画角雄，五更初发寒城中。寒城北临大河水，淇门贼烽隔岸是。长风送过黎阳川，我军气雄贼心死。羇人此夜寐不成，万里边情枕上生。乍似陇头戍，寒泉幽咽流不住。又如巴江头，啼猨带雨断续愁。忽忆嫖姚北征伐，空山宿兵寒对月。一声老将起，三奏行人发。冀马为之嘶，朔云为之结。二十年来天下兵，到处不曾无此声。洛阳陌，长安路。角声朝朝兼暮暮，平居闻之尚难度。何况天山征戍儿，云中下营雪里吹。
何必龙山好，南亭赏不暌。清规陈侯事，雅兴谢公题。入座青峰近，当轩远树齐。仙家自有月，莫叹夕阳西。
忆长安，四月时，南郊万乘旌旗。尝酎玉巵更献，含桃丝笼交驰。芳草落花无限，金张许史相随。
江南季冬月，红蟹大如𤬊。湖水龙为镜，炉峰气作烟。
露滴梧叶鸣，秋风桂花发。中有学仙侣，吹箫弄山月。
久作烟霞侣，𫏐将簪组亲。还同褚伯玉，入馆忝州人。
离樽闻夜笛，寥亮入寒城。月落车马散，凄恻主人情。
侧闻郡守至，偶乘黄犊出。不别桃源人，一见经累日。蝉鸣念秋稼，兰酌动离瑟。临水降麾幢，野艇才容膝。参差碧山路，目送江帆疾。涉海得骊珠，栖梧惭凤质。媿非郑公里，归扫蒙笼室。
卖药有时至，自知来往疎。遽辞池上酌，新得山中书。步出芙蓉府，归乘觳𧥆车。猥蒙招隐作，岂愧班生庐。
身退谢名累，道存嘉止足。设醴降华幡，挂冠守空谷。偶寻野外寺，仰慕贤者躅。不见昔簪裾，犹有旧松竹。烟霞虽异世，风韵如在瞩。余即江海上，归辙青山曲。
东晋许徴君，西方彦上人。生时犹定见，悟后了前因。灵塔多年古，高僧苦行频。碑存才记日，藤老岂知春。车骑归萧詧，云林识许询。千秋不相见，悟定是吾身。
溪上望悬泉，耿耿云中见。披榛上岩岫，峭壁正东面。千仞泻联珠，一潭喷飞霰。嵯𤄓满山响，坐觉炎氛变。照日类虹霓，从风似绡练。灵奇既天造，惜处穷海甸。吾祖昔登临，谢公亦游衍。王程惧淹泊，下磴空延眷。千里雷尚闻，峦回树葱蒨。此来共贱役，探讨愧前彦。永欲洗尘缨，终当惬此愿。
暝从石门宿，摇落四岩空。潭月漾山足，天河泻涧中。杉松寒似雨，猨鸟夕惊风。独卧不成寝，苍然想谢公。
江南孟夏天，慈竹笋如编。蜃气为楼阁，蛙声作管弦。
江南仲秋天，鱏鼻大如船。雷是樟亭浪，苔为界石钱。
忆长安，正月时，和风喜气相随。献寿彤庭万国，烧灯青玉五枝。终南往往残雪，渭水处处流澌。
忆长安，腊月时，温泉彩仗新移。瑞气遥迎凤辇，日光先暖龙池。取酒虾蟇陵下，家家守岁传巵。
江南仲春天，细雨色如烟。丝为武昌柳，布作石门泉。
江南孟冬天，荻穗软如绵。绿绢芭蕉裂，黄金橘柚悬。
忆长安，二月时，玄鸟初至禖祠。百啭宫莺绣羽，千条御柳黄丝。更有曲江胜地，此来寒食佳期。
江南孟春天，荇叶大如钱。白[雪]装梅树，青袍似葑田。
汉家海内承平久，万国戎王皆稽首。天马常衔苜蓿花，胡人岁献葡萄酒。五月荔枝初破颜，朝离象郡夕函关。鴈飞不到桂阳岭，马走先过林邑山。甘泉御果垂仙阁，日暮无人香自落。远物皆重近皆轻，鸡虽有德不如鹤。
平原门下十余人，独受恩多未杀身。每叹陆家兄弟少，更怜杨氏子孙贫。柴门岂断施行马，鲁酒那堪醉近臣。赖有军中遗令在，犹将谈笑对风尘。
人日春风绽早梅，谢家兄弟看花来。吴姬对酒歌千曲，秦女留人酒百杯。丝柳向空轻婉转，玉山看日渐裴回。流光易去懽难得，莫厌频频上此台。
世间禊事风流处，镜里云山若画屏。今日会稽王内史，好将宾客醉兰亭。
前月月明夜，美人同远光。清尘一以间，今夕坐相忘。风落芙蓉露，疑余绣被香。
乾元发生春为宗，盛德在木斗建东。东方岁星大明宫，南山喜气摇晴空。望云五等舞万玉，献寿一声出千峰。文昌随彩礼乐正，太平下直旌旗红。师旷应律调黄钟，王良运策调时龙。玄冥无事归朔土，青帝放身入朱宫。九韶九变五声里，四方四友一身中。天何言哉乐无穷，广成彭祖为三公。野臣潜随击壤老，日下鼓腹歌可封。
忆长安，三月时，上苑遍是花枝。青门几场送客，曲水竟日题诗。骏马金鞭无数，良辰美景追随。
忆长安，六月时，风台水榭逶迤。朱果雕笼香透，分明紫禁寒随。尘惊九衢客散，赭珂滴沥青骊。
江南孟秋天，稻花白如毡。素腕慙新藕，残妆妒晚莲。
忆长安，七月时，槐花点散罘罳。七夕针楼竞出，中元香供初移。绣毂金鞍无限，游人处处归迟。
忆长安，八月时，阙下天高旧仪。衣冠共颁金镜，犀象对舞丹墀。更爱终南灞上，可怜秋草碧滋。
江南仲冬天，紫蔗节如鞭。海将盐作雪，山用火耕田。
独坐贡闱里，愁多芳草生。仙翁昨日事，应见此时情。
皇心不向晦，改节号中和。淑气同风景，嘉名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。
岩居旧风景，人世今成昔。木落古山空，猨啼秋月白。谁同西府僚，几谢南平客。摧残松桂老，萧散烟云夕。迹留异代远，境入空门寂。惟有草堂僧，陈诗在石壁。
忆长安，九月时，登高望见昆池。上苑初开露菊，芳林正献霜梨。更想千门万户，[月]明砧杵参差。
江南季夏天，身热汗如泉。蚊蚋成雷泽，袈裟作水田。
忆长安，十月时，华清士马相驰。万国来朝汉阙，五陵共猎秦祠。昼夜歌钟不歇，山河四塞京师。
江南仲夏天，时雨下如川。卢橘垂金弹，甘蕉吐白莲。
忆长安，子月时，千官贺至丹墀。御苑雪开琼树，龙堂冰作瑶池。兽炭毡炉正好，貂裘狐白相宜。
江南季秋天，栗熟大如拳。枫叶红霞举，苍芦白浪川。
化元灵哉，碧虚清哉。红霞明哉，冥哉茫哉，惟化之工无彊哉。
无自而然，自然之元。无造而化，造化之端。廓然悫然，其形团𪢮。反尔之视，绝尔之思，可以观。
西塞山前白鹭飞，桃花流水鳜鱼肥。青篛笠，绿蓑衣，斜风细雨不须归。
钓台渔父褐为裘，两两三三舴艋舟。能纵櫂，惯乘流，长江白浪不曾忧。
霅谿湾里钓渔翁，舴艋为家西复东。江上雪，浦边风，笑著荷衣不叹穷。
松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。
青草湖中月正圆，巴陵渔父櫂歌连。钓车子，橛头船，乐在风波不用仙。
黄河西绕郡城流，上巳应无祓禊游。为忆渌江春水色，更随宵梦向吴洲。
八月九月芦花飞，南谿老人垂钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。
乐是风波钓是闲，草堂松径已胜攀。太湖水，洞庭山，狂风浪起且须还。
不羡黄金罍，不羡白玉杯。不羡朝入省，不羡暮入台。惟羡西江水，曾向金陵城下来。
月色寒潮入剡溪，青猨叫断绿林西。昔人已逐东流去，空见年年江草齐。
辟彊旧林间，怪石纷相向。绝涧方险寻，乱岩亦危造。泻从千仞石，寄逐九江船。
兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
梅花似雪柳含烟，南地风光腊月前。把酒且须拼却醉，风流何必待歌筵。
胜赏不在远，怃然念玄搜。兹亭有殊致，经始富人侯。澄澹分沼沚，萦回间林丘。荷香夺芳麝，石溜当鸣球。抚俗来康济，经邦去咨谋。宽明洽时论，惠爱闻甿讴。代斵岂容易，守成获优游。文翁旧学校，子产昔田畴。琬琰富佳什，池台想旧游。谁言矜改作，曾是日增修。宪省忝陪属，岷峨嗣徽猷。提携当有路，勿使滞刀州。
相思起中夜，夙驾访柴荆。早雾桑柘隐，晓光溪涧明。村蹊嵩棘间，往往断新耕。贫野烟火微，昼无乌鸢声。田头逢饷人，道君南山行。南山千里峰，尽是相思情。野老无拜揖，村童多躶形。相呼看车马，颜色喜相惊。荒圃鸡豚乐，雨墙禾莠生。欲君知我来，壁上空书名。
曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
看图闲教阵，画地静论边。乌垒天西戍，鹰姿塞上川。路长唯算月，书远每题年。无复生还望，翻思未别前。
栅壕三面鬬，箭尽举烽频。营柳和烟暮，关榆带雪春。边城多老将，碛路少归人。杀尽金河卒，年年添塞尘。
候火起雕城，尘沙拥战声。游军藏汉帜，降骑说蕃情。霜落滹沱浅，秋深太白明。嫖姚方虎视，不觉说添兵。
我有心中事，不与韦三说。秋夜洛阳城，明月照张八。
桑条无叶土生烟，箫管迎龙水庙前。朱门几处看歌舞，犹恐春阴咽管弦。
池塘春暖水纹开，堤柳垂丝间野梅。江上年年芳意早，蓬瀛春色逐潮来。
君王游乐万机轻，一曲霓裳四海兵。玉辇升天人已尽，故宫犹有树长生。
难眠夏夜抵秋赊，帘幔深垂窗烛斜。风吹桐竹更无雨，白发病人心到家。
偶向江边采白苹，还随女伴赛江神。众中不敢分明语，暗掷金钱卜远人。
却忆东溪日，同年事鲁儒。僧房闲共宿，酒肆醉相扶。天畔双旌贵，山中病客孤。无谋还有计，春谷种桑榆。
读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。
一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。
僻巷邻家少，茅簷喜竝居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。
三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。
嬾成身病日，因醉卧多时。送客出谿少，读书终卷迟。幽窗闻坠叶，晴景见游丝。早晚来收药，门前有紫芝。
茅屋往来久，山深不置门。草生垂井口，花落拥篱根。入院将雏鸟，寻萝抱子猿。曾逢异人说，风景似桃源。
郡斋常夜埽，不卧独吟诗。把烛近幽客，升堂戴接䍠。微风吹冻叶，余雪落寒枝。明日逢山伴，须令隐者知。
上方唯一室，禅定对山容。行道临孤壁，持斋听远钟。枯藤离旧树，朽石落高峰。不向云间见，还应梦里逢。
得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。
得道南山久，曾教四皓碁。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。
不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。
久行多不定，树下是禅床。寂寂心无住，年年日自长。虫虵同宿磵，草木共经霜。已见南人说，天台有旧房。
夜爱云林好，寒天月里行。青牛眠树影，白犬吠猨声。一磬山院静，千灯谿路明。从来此峰客，几个得长生。
服柏不飞炼，闲眠闭草堂。有泉唯盥漱，留火为焚香。新雨闲门静，孤松满院凉。仍闻枕中术，曾授汉淮王。
身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺干师。
萧萧芦荻晚，一迳入荒陂。日色云收处，蛙声雨歇时。前村见来久，羸马自行迟。闻作王门客，应闲白接䍠。
桑干归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。
葱岭秋尘起，全军取月支。山川引行阵，蕃汉列旌旗。转战疲兵少，孤城外救迟。边人逢圣代，不见偃戈时。
微雪军将出，吹笳天未明。观兵登古戍，斩将对双旌。分阵瞻山势，潜兵制马鸣。如今青史上，已有灭胡名。
单于骄爱猎，放火到军城。乘月调新马，防秋置远营。空山朱戟影，寒碛铁衣声。度水逢胡说，沙阴有伏兵。
几年为郡守，家似布衣贫。沽酒迎幽客，无金与近臣。捣茶书院静，讲易药堂春。归阙功成后，随车有野人。
若过幷州北，谁人不忆家。塞深无伴侣，路尽有平沙。碛冷唯逢鴈，天春不见花。莫随征将意，垂老事轻车。
夜来花欲尽，始惜两三枝。早起寻稀处，闲眠记落时。蘂焦蜂自散，蔕折蝶还移。攀著殷勤别，明年更有期。
独来多任性，唯与白云期。深处花开尽，迟眠人不知。水流山暗处，风起月明时。望见南峰近，年年嬾更移。
日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
十岁吹萧入汉宫，看修水殿种芙蓉。自伤白发辞金屋，许著黄衣向玉峰。解语老猨开晓户，学飞雏鹤落高松。定知别后宫中伴，应听缑山半夜钟。
巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
少年初拜大长秋，半醉垂鞭见列侯。马上抱鸡三市鬬，袖中携劒五陵游。玉箫金管迎归院，锦袖红妆拥上楼。更向院西新买宅，月波春水入门流。
久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
花里南楼春夜寒，还如王屋上天坛。归山不道无明月，谁共相从到晓看。
独上闲城却下迟，秋山惨惨冢累累。当时还有登城者，荒草如今知是谁。
近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。
昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。
秦女窥人不解羞，攀花趁蝶出墙头。胸前空带宜男草，嫁得萧郎爱远游。
任性常多出，人来得见稀。市楼逢酒住，野寺送僧归。簷下悬秋叶，篱头晒褐衣。门前南北路，谁肯入柴扉。
旧隐松林下，冲泉入两涯。琴书随弟子，鸡犬在邻家。茅屋长黄菌，槿篱生白花。幽坟无处访，恐是入烟霞。
新绣笼裙荳蔲花，路人笑上返金车。霓裳禁曲无人解，暗问梨园弟子家。
浦里移舟候信风，芦花漠漠夜江空。更深何处人吹笛，疑是孤吟寒水中。
得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。
流人何处去，万里向江州。孤驿瘴烟重，行人巴草秋。上帆南去远，送鴈北看愁。遍问炎方客，无人得白头。
去寻长不出，门似绝人行。床下石苔满，屋头秋草生。学琴寒月短，写易晚窗明。唯到黄昏后，溪中闻磬声。
渡水傍山寻绝壁，白云飞处洞天开。仙人来往行无迹，石径春风长绿苔。
身老无修饰，头巾用白纱。开门朝扫径，辇水夜浇花。药气闻深巷，桐阴到数家。不愁还酒债，腰下有丹砂。
自小看花长不足，江边寻得数株红。黄昏人散东风起，吹落谁家明月中。
老将明王识，临终拜上公。告哀乡路远，助葬戍城空。素幔朱门里，铭旌秋巷中。史官如不滥，独传说英雄。
追立新碑日，怜君苦一身。远移深涧石，助立故乡人。草色荒坟绿，松阴古殿春。平生心已遂，归去得垂纶。
年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。
买得幽山属汉阳，槿篱疎处种桄榔。唯有猕猴来往熟，弄人抛果满书堂。
素丝带金地，窗间掬飞尘。偷得凤凰钗，门前乞行人。
新长青丝发，哑哑言语黠。随人敲铜镜，街头救明月。
东家新长儿，与妾同时生。竝长两心熟，到大相呼名。
扁鹊得仙处，传是西南峰。年年山下人，长见骑白龙。洞门黑无底，日夜唯雷风。清斋将入时，戴星兼抱松。石径阴且寒，地响知远钟。似行山林外，闻叶履声重。低碍更俯身，渐远昼夜同。时时白蝙蝠，飞入茅衣中。行久路转窄，静闻水淙淙。但愿逢一人，自得朝天宫。
幽人在何处，松桧深冥冥。西峰望紫云，知处安期生。沐浴溪水暖，新衣礼仙名。脱屐入静堂，遶像随礼行。碧纱笼寒灯，长幡缀金铃。林下听法人，起坐枯叶声。启奏修律仪，天曙山鸟鸣。分行布菅茅，列坐满中庭。持斋候撞钟，玉函散宝经。焚香开卷时，照耀金室明。投简石洞深，称过上帝灵。学道能苦心，自古无不成。
戢戢乱峰里，一峰独凌天。下看如尖高，上有十里泉。志人爱幽深，一住五十年。悬牍到其上，乘牛耕药田。衣食不下求，乃是云中仙。山僧独知处，相引冲碧烟。断崖昼昏黑，槎臬横只椽。面壁攀石棱，养力方敢前。累歇日已没，始到茅堂边。见客不问谁，礼质无周旋。醉卧枕欹树，寒坐展青毡。折松扫藜床，秋菓颜色鲜。炼蜜敲石炭，洗澡乘瀑泉。白犬舐客衣，惊走闻腥膻。乃知轩冕徒，宁比云壑眠。
路转第六峰，传是十里程。放石试浅深，䃂壁虵鸟惊。欲下先襞衣，路底避枯茎。回途歇嵌窟，整带重冠缨。及到紫石溪，晻晻已天明。渐近神仙居，桂花湿溟溟。阴苔无人踪，时得白鹤翎。忽然见朱楼，象牌题玉京。沈沈五云影，香风散萦萦。清斋上玉堂，窗户悬水精。青童撞金屑，杵臼声丁丁。膻腥遥问谁，稽首称姓名。若容在溪口，愿乞残云英。
触烟入溪口，岸岸唯柽栎。其中尽碧流，十里不通屐。出林山始转，绝径缘峭壁。把藤借行势，侧足凭石脉。㰹牙断行处，光滑猿猱迹。忽然风景异，乃到神仙宅。天晴茅屋头，残云蒸气白。隔窗梳发声，久立闻吹笛。抱琴出门来，不顾人间客。山院不洒扫，四时自虚寂。落叶埋长松，出地才数尺。曾读上清经，知注长生籍。愿示不死方，何山有琼液。
寄远空以心，心诚亦难知。箧中有秋帛，裁作远客衣。缝制虽女功，尺度手自持。容貌常目中，长短不复疑。斜缝密且坚，游客多尘缁。意欲都无言，澣濯耐岁时。殷勤托行人，传语慎勿遗。别来年已老，亦闻鬓成丝。纵然更相逢，握手唯是悲。所寄莫复弃，愿见长相思。
一树新栽益四邻，野夫如到旧山春。树成多是人先老，垂白看他攀折人。
驱马街中哭送君，灵车碾雪隔城闻。唯有山僧与樵客，共舁孤榇入幽坟。
双辙出郭门，绵绵东西道。送死多于生，几人得终老。见此切肺肝，不如归山好。不闻哀哭声，默默安怀抱。时尽从物化，又免生忧扰。世间寿者稀，尽为悲伤恼。
送哭谁家车，灵旛紫带长。青童抱何物，明月与香囊。可惜罗衣色，看舁入水泉。莫愁埏道暗，烧漆得千年。
阴风吹黄蒿，挽歌度秋水。车马却归城，孤坟月明里。
年长始一男，心亦颇自娱。生来岁未周，奄然却归无。裸送不以衣，瘗埋于中衢。乳母抱出门，所生亦随呼。婴孩无哭仪，礼经不可逾。亲戚相问时，抑悲空叹吁。襁褓在旧床，每见立踟蹰。静思益伤情，畏老为独夫。
旧伴同游尽却回，云中独宿守花开。自是去人身渐老，暮山流水任东来。
家在荒陂长似秋，蓼花芹叶水虫幽。去年相伴寻山客，明月今宵何处游。
日暮出古城，野田何茫茫。寒狐上孤冢，鬼火烧白杨。昔人未为泉下客，若到此中还断肠。
行人朝走马，直走蓟城傍。蓟城通汉北，万里别吴乡。海上一烽火，沙中百战场。军书发上郡，春色度河阳。袅袅汉宫柳，青青胡地桑。琵琶出塞曲，横笛断君肠。
烟水初销见万家，东风吹柳万条斜。大堤欲上谁相伴，马踏春泥半是花。
雨余芳草净沙尘，水绿沙平一带春。唯有啼鹃似留客，桃花深处更无人。
宝劒不可得，相逢几许难。今朝一度见，赤色照人寒。匣里星文动，环边月影残。自然神鬼伏，无事莫空弹。
四海兵初偃，平津阁正开。谁知大炉下，还有不然灰。
羡君无外事，日与世情违。地僻人难到，溪深鸟自飞。儒衣荷叶老，野饭药苗肥。畴昔江湖意，而今忆共归。
僧家无住著，早晚出东林。得道非真相，头陀是苦心。持斋山果熟，倚锡野云深。溪寺谁相待，香花与梵音。
汉阳无远近，见说过湓城。云雨经春客，江山几日程。终随鸥鸟去，秖待海潮生。前路逢渔父，多惭问姓名。
西游匣长劒，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。
指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。
漂泊楚水来，舍舟坐高馆。途穷在中路，孤征慕前伴。风雨一留宿，关山去欲嬾。淮南木叶飞，夜闻广陵散。
鸟啼杨柳垂，此别千万里。古路入商山，春风去灞水。停车落日在，罢酒离人起。蓬户寄龙沙，送归情讵已。
暂入新丰市，犹闻旧酒香。抱琴沽一醉，尽日卧垂杨。
鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。
寒簷寂寂雨霏霏，候馆萧条烛烬微。只有今宵同此宴，翠娥佯醉欲先归。
华阁与贤开。仙瓢自远来，幽林尝伴许。陋巷亦随回，挂影怜红壁。倾心向绿杯，何曾斟酌处。不使玉山颓。
圣德周天壤，韶华满帝畿。九重承涣汗，千里树芳菲。陜塞余阴薄，关河旧色微。发生和气动，封植众心归。春露条应弱，秋霜果定肥。影移行子盖，香扑使臣衣。入迳迷驰道，分行接禁闱。何当扈仙跸，攀折奉恩辉。
暂入新丰市，犹闻旧酒香。抱琴沽一醉，尽日卧垂杨。
采桑畏日高，不待春眠足。攀条有余态，那矜貌如玉。千金岂不赠，五马空踯躅。何以变真性，幽篁雪中绿。
神女初离碧玉阶，彤云犹拥牡丹鞋。应知子建怜罗袜，顾步裴回拾翠钗。
白云引策仗，苔径谁往还。渐见松树偃，时闻鸟声闲。豁然喧氛尽，独对万重山。
石桥架绝壑，苍翠横鸟道。凭槛云脚下，颓阳日犹蚤。霓裳倘一遇，千载长不老。
灵境偶一寻，洞天碧云上。烂柯有遗迹，羽客何由访。日暮怅欲还，晴烟满千嶂。
绳床宴坐久，石窟绝行迹。能在人代中，遂将人代隔。白云风飏飞，非欲待归客。
近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。
拂雾理孤策，薄霄眺层岑。迥升烟雾外，豁见天地心。物象不可及，迟回空咏吟。
巨石何崔嵬，横桥架山顶。傍通日月过，仰望虹霓迥。圣者开津梁，谁能度兹岭。
二仙自围棋，偶与樵夫会。仙家异人代，俄顷千年外。笙鹤何时还，仪形尚相对。
石室过云外，二僧俨禅寂。不语对空山，无心向来客。作礼未及终，忘循旧形迹。
寻源路不迷，绝顶与云齐。坐引群峰小，平看万木低。双林春色上，正有子规啼。
嵌空横洞天，磅礴倚崖𪩘。宛如虹势出，可赏不可转。真兴得津粱，抽簪永游衍。
羽客无姓名，仙棋但闻见。行看负薪客，坐使桑田变。怀古正怡然，前山早莺啭。
稽首期发蒙，吾师岂无说。安禅即方丈，演法皆寂灭。鸣磬雨花香，斋堂饭松屑。
步登春岩里，更上最远山。聊见宇宙阔，遂令身世闲。清辉赏不尽，高驾何时还。
石梁耸千尺，高盼出林囗。亘壑蹑丹虹，排云弄清影。路期访道客，游衍空井井。
采薪穷冥搜，深路转清暎。安知洞天里，偶坐得棋圣。至今追灵迹，可用陶静性。
沙门何处人，携手俱灭迹。深入不动境，乃知真圆寂。有时归罗浮，白日见飞锡。
登岩已寂历，绝顶更岧嶤。响像如天近，窥临与世遥。悠然畅心目，万虑一时销。
圣游本无迹，留此示津粱。架险知何适，遗名但不亡。只今成佛宇，化度果难量。
二仙行自适，日月徒迁徙。不语寄手谈，无心引樵子。蒙分一丸药，相偶穷年祀。
仙山习禅处，了知通李释。昔作异时人，今成相对寂。便是不二门，自生瞻仰意。
独凌清景出，下视众山中。云日遥相对，川原无不通。自致高标末，何心待驭风。
宛演横半规，穹崇翠微上。云扃掩苔石，千古无人赏。宁知后贤心，登此共来往。
仙弈示樵夫，能言忘归路。因看斧柯烂，孙子发已素。孰云遗迹久，举意如旦暮。
仙僧会真要，应物常渊默。惟将无住理，转与信人说。月影清江中，可观不可得。
佳节上元巳，芳时属暮春。流觞想兰亭，捧劒传金人。风轻水初绿，日迟花更新。天文信昭回，皇道颇敷陈。恭己每从俭，清心常保真。戒兹游衍乐，书以示群臣。
偶圣覩昌期，受恩慙弱质。幸逢良宴会，况是清秋日。远岫对壶觞，澄澜映簪绂。炮羔备丰膳，集凤调鸣律。薄劣厕英豪，欢娱忘衰疾。平臯行雁下，曲渚双凫出。沙岸菊开花，霜枝果垂实。天文见成象，帝念资勤恤。探道得玄珠，斋心居特室。岂如横汾唱，其事徒骄逸。
妙道非本说，殊途成异名。圣人得其要，俱以化群生。凤吹从上苑，龙宫连外城。花鬘列后殿，云车驻前庭。松竹含新秋，轩窗有余清。缅怀崆峒事，须继箫管声。离相境都寂，忘言理更精。域中信称大，天下乃为轻。屈己由济物，尧心岂所荣。
宁岁常有备，殊方靡不宾。禁营列武卫，帝座彰威神。讲事一临幸，加恩徧抚巡。城高凤楼耸，塲逈兽侯新。饮羽连百中，控弦逾六钧。拣材尽爪士，受任皆信臣。光赏文藻丽，便繁心膂亲。复如观太清，昭烂垂芳辰。
山色入层城，钟声临复岫。乘闲息边事，探异怜春候。曲阁下重阶，回廊遥对霤。石间花徧落，草上云时覆。钻火见樵人，饮泉逢野兽。道情亲法侣，时望登朝右。执宪𫄙奸邪，刊书正讹谬。茂才当时选，公子生人秀。赠荅继篇章，欢娱重朋旧。垂帘独衰疾，击缶酬金奏。
新藤正可翫，得地又逢时。罗生密叶交绿蔓，欲布清阴垂紫蕤。已带朝光暖，犹含轻露滋。遥依千华殿，稍上万年枝。余芳连桂树，积润傍莲池。岂如幽谷无人见，空覆荒榛杂兔丝。圣心对此应有感，隐迹如斯谁复知。怀贤劳永叹，比物赋新诗。聘丘园，访茅茨。为谢中林士，王道本无私。
含风摇砚水，带雨拂墙衣。乍似秋江上，渔家半掩扉。
皎洁沈泉水，荧煌照乘珠。沈非将宝契，还与不贪符。风折璿成浪，空涵影似浮。深看星幷入，静向月同无。光价怜时重，亡情信道枢。不应无胫至，自为暗投殊。
崇文宗武不崇文，提戈出塞号将军。那个𩩉儿射雁落，白毛空里乱纷纷。
崇文崇武不崇文，提戈出塞旧从军。有似蕃儿射雁落，白毛空里乱纷纷。
三十年前此布衣，鹿鸣西上虎符归。行时宾从过前寺，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
周历革元命，天步值艰阻。烈烈张汉阳，左袒清诸武。休明神器正，文物旧仪覩。南向翊大君，西宫朝圣母。茂勋镂钟鼎，鸿劳食茅土。至今称五王，卓立迈万古。
景龙仙驾远，中禁奸衅结。谋猷叶圣朝，披鳞奋英节。青宫阊阖启，涤秽氛沴灭。紫气重昭回，皇天新日月。从容庙堂上，肃穆人神悦。唐元佐命功，辉焕何烈烈。
时来遇明圣，道济宁邦国。猗欤瑚琏器，竭我股肱力。进贤黜不肖，错枉举诸直。宦官既却坐，权奸亦移职。载践每若惊，三已无愠色。昭昭垂宪章，来世实作则。
舟檝济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。
令节推元巳，天涯喜有期。初筵临泛地，旧俗祓禳时。枉渚潮新上，残春日正迟。竹枝游女曲，桃叶渡江词。风鹢今方退，沙鸥亦未疑。且同山简醉，倒载莫褰帷。
平生推久要，留滞共三年。明日东南路，穷荒雾露天。旷怀常寄酒，素业不言钱。道在贫非病，时来丑亦妍。过山乘蜡屐，涉海附楼船。行矣无为恨，宗门有大贤。
锡宴逢佳节，穷荒亦共欢。恩深百日泽，雨借九秋寒。望气人谣洽，临风客以难。座移山色在，杯尽菊香残。欲识投醪遍，应从落帽看。还宵须命烛，举首谢三官。
天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。囗直西倾河汉曙，遗风犹想武昌楼。
虎宿方冬至，鸡人积夜筹。相逢一尊酒，共结两乡愁。王俭花为府，卢谌幄内璆。明朝更临水，怅望岭南流。
甲子徒推小雪天，刺梧犹绿槿花然。融和长养无时歇，却是炎洲雨露偏。
江城吏散卷春阴，山寺鸣钟隔雨深。招取遗民赴僧社，竹堂分坐静看心。
孤高齐帝石，萧洒晋亭峰。境旷穷山外，城标涨海头。
早尚逍遥境，常怀汗漫期。星郎同访道，羽客杳何之。物外求仙侣，人间失我师。不知柯烂者，何处看围棋。
日昃不复午，落花难归树。人生能几何，莫厌相逢遇。
积雪还因地，墙阴久尚残。影添斜月白，光借夕阳寒。皎洁开帘近，清荧步履看。状花飞著树，如玉不成盘。冰薄方宁及，霜浓比亦难。谁怜高卧处，岁暮叹袁安。
干耸一条青玉直，叶铺千叠绿云低。争如燕雀偏巢此，却是鸳鸯不得栖。
殊质资灵贶，凌空发瑞云。梢梢含树彩，郁郁动霞文。不比因风起，全非触石分。叶光闲泛滟，枝杪静氛氲。隐见心无宰，裴回庆自君。翻飞如可托，长愿在横汾。
月闰随寒暑，畴人定职司。余分将考日，积算自成时。律候行宜表，阴阳运不欺。气薰灰琯验，数扐卦辞推。六律文明序，三年理暗移。当知岁功立，唯是奉无私。
歌以德发，声以乐贵。乐善名存，追仙礼异。鸾旌拱修，凤鸣合次。神听皇慈，仲月皆至。
玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。
羽驾正翩翩，云鸿最自然。霞冠将月晓，珠珮与星连。镂玉留新诀，雕金得旧编。不知飞鸾鹤，更有几人仙。
上帝求仙使，真符取玉郎。三才闲布象，二景郁生光。骑吏排龙虎，笙歌走凤皇。天高人不见，暗入白云乡。
鸾鹤共裴回，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。
羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。
静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处，髣髴满空堂。
几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。
上法杳无营，玄修似有情。道宫琼作想，真帝玉为名。召岳驰旌节，驱雷发吏兵。云车降何处，斋室有仙卿。
羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。
大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。
独自授金书，萧条咏紫虚。龙行还当马，云起自成车。九转风烟合，千年井灶余。参差从太一，寿等混元初。
道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。
上界有黄房，仙家道路长。神来知位次，乐变叶宫商。竞把瑠璃盏，都倾白玉浆。霞衣最芬馥，苏合是灵香。
珠佩紫霞缨，夫人会八灵。太霄犹有观，绝宅岂无形。暮雨裴回降，仙歌宛转听。谁逢玉妃辇，应检九真经。
西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。
玉树襍金花，天河织女家。月邀丹凤舃，风送紫鸾车。雾縠笼绡带，云屏列锦霞。瑶台千万里，不觉往来赊。
舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，祗近太微星。
紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。
辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
卫玠清谈性最强，明时独拜正员郎。关心珠玉曾无价，满手琼瑶更有光。谋略久参花府盛，才名常带粉闱香。终期内殿聊诗句，共汝朝天会柏梁。
故旧相逢三两家，爱君兄弟有声华。文辉锦彩珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
避影将息阴，自然知音稀。向来深林中，偶亦有所窥。飞鸟口衔食，引雏上高枝。高枝但各有，安知宜不宜。止止复何云，物情何自私。
一自经放逐，裴回无所从。便为寒山云，不得随飞龙。名岂不欲保，归岂不欲早。苟无三月资，难适千里道。离心与羁思，终日常草草。人生年几齐，忧苦即先老。谁能假羽翼，使我畅怀抱。
山势欲相抱，一条微径盘。攀萝歇复行，始得凌仙坛。闻道葛夫子，此中炼还丹。丹成五色光，服之生羽翰。灵草空自绿，余霞谁共餐。至今步虚处，犹有孤飞鸾。幽幽古殿门，下压浮云端。万丈水声落，四时松色寒。既入无何乡，转嫌人事难。终当远尘俗，高卧从所安。
祥瑞不在凤凰麒麟，太平须得边将忠臣。卫霍真诚奉主，貔虎十万一身。江河潜注息浪，蛮貊款塞无尘。但得百寮师长肝胆，不用三军罗绮金银。
雨霁天池生意足，花间谁咏采莲曲。舟浮十里芰荷香，歌发一声山水绿。春暖鱼抛水面纶，晚晴鹭立波心玉。扣舷归载月黄昏，直至更深不假烛。
腰间宝劒七星文，掌上弯弓挂六钧。箭发囗云双鴈落，始知秦地有将军。
黄雀衔来已数春，别时留解赠佳人。长江不见鱼书至，为遣相思梦入秦。
女郎闺阁春，抱瑟坐花茵。艳粉宜斜烛，羞蛾惨向人。寄情摇玉柱，流眄整罗巾。幸以芳香袖，承君宛转尘。
良人久不至，惟恨锦屏孤。顦顇衣宽日，空房问女巫。
三十年前老健儿，刚被郎中遣作诗。江南花柳从君咏，塞北烟尘我独知。
禹贡通远俗，所图在安人。后王失其本，职吏不敢陈。亦有奸佞者，因兹欲求伸。动生千金费，日使万姓贫。我来顾渚源，得与茶事亲。甿辍耕农耒，采采实苦辛。一夫旦当役，尽室皆同臻。扪葛上欹壁，蓬头入荒榛。终朝不盈掬，手足皆鳞皴。悲嗟遍空山，草木为不春。阴岭芽未吐，使者牒已频。心争造化功，走挺麋鹿均。选纳无昼夜，捣声昏继晨。众工何枯栌，俯视弥伤神。皇帝尚巡狩，东郊路多堙。周回遶天涯，所献愈艰勤。况减兵革困，重兹固疲民。未知供御余，谁合分此珍。顾省忝邦守，又慙复因循。茫茫沧海间，丹愤何由申。
阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡杖闲。西方知有社，未得与师还。
行尽江南塞北时，无人不诵鲍家诗。东堂桂树何年折，直至如今少一枝。
越井岗头松柏老，越王台上生秋草。古木多年无子孙，牛羊践踏成官道。
九疑峰畔二江前，恋阙思乡日抵年。白简趋朝曾竝命，苍梧左宦一聊翩。鲛人远泛渔舟水，𫛳鸟闲飞露里天。涣汗几时流率土，扁舟西下共归田。
嘉荐既陈，祀事孔明。间歌在堂，万舞在庭。外则尽物，内则尽诚。凤笙如闻，歆其洁精。
潺湲寒溪上，自此成离别。廻首望归人，移舟逢暮雪。频行识草树，渐老伤年发。唯有白云心，为向东山月。
独坐三台妙，重阳百越间。水心观远俗，霜气入秋山。不弃遗簪旧，宁辞落帽还。仍闻西上客，咫尺谒天颜。
已得归乡里，逍遥一外臣。那随流水去，不待镜湖春。雪里登山屐，林间漉酒巾。空余道士观，谁是学仙人。
谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白道士，无人知去踪。
秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。
所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。
浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。
昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
青林何森然，沈沈独曙前。出墙同淅沥，开户满婵娟。箨卷初呈粉，苔侵乱上钱。疎中思水过，深处若山连。叠夜常栖露，清朝乍有蝉。砌阴迎缓策，簷翠对欹眠。迸笋双分箭，繁梢一向偏。月过惊散雪，风动极闻泉。幽谷添诗谱，高人欲制篇。萧萧意何恨，不独往湘川。
恨唱歌声咽，愁翻舞袖迟。西陵日欲暮，是妾断肠时。
别离非一处，此处最伤情。白发将春草，相随日日生。
岁月人间促，烟霞此地多。殷勤竹林寺，能得几廻过。
松叶堪为酒，春来酿几多。不辞山路远，踏雪也相过。
今朝杨子津，忽见五溪人。老病无余事，丹砂乞五斤。
寻源路已尽，笑入白云间。不解乘轺客，那知有此山。
月在沃洲山上，人归剡县溪边。漠漠黄花覆水，时时白鹭惊船。
欲从携手登高去，一到门前意已无。那得更将头上发，学他年少插茱萸。
幽人自爱山中宿，又近葛洪丹井西。窗中有个长松树，半夜子规来上啼。
荒村古岸谁家在，野水浮云处处愁。唯有河边衰柳树，蝉声相送到扬州。
知君住处足风烟，古寺荒村在眼前。便欲移家逐君去，唯愁未有买山钱。
古岸新花开一枝，岸傍花下有分离。莫将罗袖拂花落，便是行人肠断时。
闻道幽深石涧寺，不逢流水亦难知。莫道山僧无伴侣，猕猴长在古松枝。
谢公见我多愁疾，为我开门对碧山。君若欲来看猿鸟，不须争把桂枝攀。
长恨江南足别离，几廻相送复相随。杨花撩乱扑流水，愁杀人行知不知。
眇眇天涯君去时，浮云流水自相随。人生一世长如客，何必今朝是别离。
爱彼云外人，求取磵底泉。风吹芭蕉拆，鸟啄梧桐落。
蜀国春与秋，岷江朝夕流。长波东接海，万里至扬州。开门面淮甸，楚俗饶欢宴。舞榭黄金梯，歌楼白云面。荡子未言归，池塘月如练。
草枯马蹄轻，角弓劲如石。骄虏初欲来，风尘暗南国。走檄召都尉，星火勦羌狄。吾身许报主，何暇避锋镝。白露湿铁衣，半夜待攻击。龙沙早立功，名向燕然勒。
荆门一柱观，楚国三休殿。环珮俨神仙，辉光生顾盼。春风细腰舞，明月高堂宴。梦泽水连云，渚宫花似霰。俄惊白日晚，始悟炎凉变。别岛异波潮，离鸿分海县。南北断相闻，叹嗟独不见。
旬休屏戎事，凉雨北窗眠。江城一夜雨，万里绕山川。草木散幽气，池塘鸣早蝉。妍芳落春后，旅思生秋前。红槿粲庭艳，绿蒲繁渚烟。行歌独谣酌，坐发朱丝弦。哀玉不可扣，华烛徒湛然。闻君乐林卧，郡阁旷周旋。酬对龙象侣，灌注清泠泉。如何无碍智，犹苦病缠牵。
江陵岁方晏，晨起眄庭柯。白露伤红叶，清风断绿萝。徇时真气索，念远怀忧多。夙昔乐山意，纵横南浦波。有美婵娟子，百虑攒双蛾。缄情郁不舒，幽行骈复罗。为予歌苦寒，酌酒朱颜酡。世事浮云变，功名将奈何。
行年过始衰，秋至独先悲。事往怜神魄，感深滋涕洟。百忧纷在虑，一醉兀无思。宝瑟拂麈匣，徽音凝朱丝。幽圃蕙兰气，烟窗松桂姿。我乏济时略，杖节抚藩维。山川大兵后，牢落空城池。惊沙犹振野，绿草生荒陂。物变风雨顺，人怀天地慈。春耕事秋战，戎马去封陲。波澜暗超忽，坚白亦磷缁。客有自嵩颍，重征栖隐期。丹诀学仙晚，白云归谷迟。君恩不可报，霜露绕南枝。
原宪素非贫，嵇康自寡欲。守道识通穷，达命齐荣辱。庭梧变葱蒨，篱菊扬芳馥。坠叶翻夕霜，高堂瞬华烛。况兹寒夜永，复叹流年促。感物思殷勤，怀贤心踯躅。雄词封禅草，丽句阳春曲。高德十年兄，异才千里足。咫尺邈雪霜，相望如琼玉。欲识岁寒心，松筠更秋绿。
都门去马嘶，灞水春流浅。青槐驿路长，白日离尊晚。望望烟景微，草色行人远。
庭空雨鸣骄，天寒鴈啼苦。青灯淡吐光，白发悄无语。几年不与联床吟，君方客吴我犹楚。
佳名望夫处，苔藓封孤石。万里水连天，巴江暮云碧。湘妃泣下竹成斑，子规夜啼江树白。
君不见道旁废井傍开花，原是昔年骄贵家。几度美人来照影，濯纤笑引银瓶绠。风飘雨散今奈何，绣闼雕甍绿苔多。笙歌鼎沸君莫矜，豪奢未必长多金。休说编氓朴无耻，至竟终须合天理。非故败他却成此，苏张终作多言鬼。行路难，路难不在九折湾。
长相思，陇云愁，单于台上望伊州。鴈书绝，蝉鬓秋。行人天一畔，暮雨海西头。殷勤大河水，东注不还流。
夙驾逾人境，长驱出塞垣。边风引去骑，胡沙拂征辕。奏笳山月白，结阵瘴云昏。虽云风景异华夏，亦喜地理通楼烦。白羽矢飞先火𪿫，黄金甲耀夺朝暾。要须洒扫龙沙净，归谒明光一报恩。
武陵川径入幽遐，中有鸡犬秦人家，家傍流水多桃花。桃花两边种来久，流水一通何时有。垂条落蘂暗春风，夹岸芳菲至山口。岁岁年年能寂寥，林下青苔日为厚。时有仙鸟来衔花，曾无世人此携手。可怜不知若为名，君往从之多所更。古驿荒桥平路尽，崩湍怪石小溪行。相见维舟登览处，红堤绿岸宛然成。多君此去从仙隐，令人晚节悔营营。
延首直城西，花飞绿草齐。迢遥隔山水，怅望思游子。百啭黄鹂细雨中，千条翠柳衡门里。门对长安九衢路，愁心不惜芳菲度。风尘冉冉秋复春，钟鼓喧喧朝复暮。汉家宫阙在中天，紫陌朝臣车马连。萧萧霓旌合仙杖，悠悠剑佩入炉烟。李广少时思报国，终军未遇敢论边。无媒守儒行，荣悴纷相映。家甚长卿贫，身多公干病。不知身病竟如何，嬾向青山眠薜萝。鸡黍空多元伯惠，琴书不见子猷过。超名累岁与君同，自叹还随鹢退风。闻说唐生子孙在，何当一为问穷通。
古地接龟沙，边风送征鴈。霜明草正腓，峰逼日易晏。集旅布嵌谷，驱马历层涧。岷河源涉屡，蜀甸途行惯。矢橐弧室岂领军，儋爵食禄由从宦。注意奏凯赴都畿，速令提兵还石坂。三川顿使气象清，卖刀买犊消忧患。
鼎铉辞台座，麾幢领益州。曲池连月晓，横角满城秋。有美皇华使，曾同白社游。今年重相见，偏觉艳歌愁。
九折朱轮动，三巴白露生。蕙兰秋意晚，关塞别魂惊。宝瑟连宵怨，金罍尽醉倾。旄头星未落，分手辘轳鸣。
沱江水绿波，喧鸟去乔柯。南浦别离处，东风兰杜多。长亭春婉娩，层汉路蹉跎。会有归朝日，班超奈老何。
坐爱圆景满，况兹秋夜长。寒光生露草，夕韵出风篁。地远惊金奏，天高失鴈行。如何北楼望，不得共池塘。
乡路日兹始，征轩行复留。张骞随汉节，王濬守刀州。泽国烟花度，铜梁雾雨愁。别离无可奈，万恨锦江流。
千里雪山开，沱江春水来。驻帆云缥缈，吹管鹤裴回。身外流年驶，尊前落景催。不应归棹远，明月在高台。
六岁蜀城守，千茎蓬鬓丝。忧心不自遣，骨肉又伤离。楚峡饶云雨，巴江足梦思。殷勤孔北海，时节易流移。
萧条寒日晏，凄惨别魂惊。宝瑟无声怨，金囊故赠轻。赤墀方载笔，油幕尚言兵。暮宿青泥驿，烦君泪满缨。
柏台年未老，蓬鬓忽苍苍。无事裨明主，何心弄宪章。雀声愁霰雪，鸿思恨关梁。会脱簪缨去，故山瑶草芳。
归舟不计程，江月屡亏盈。霭霭沧波路，悠悠离别情。蒹葭连水国，鼙鼓近梁城。却忆沿江叟，汀洲春草生。
剡岭穷边海，君游别岭西。暮云秋水阔，寒雨夜猿啼。地僻秦人少，山多越路迷。
秋室浩烟雾，风柳怨寒蜩。机杼夜声切，蕙兰芳意消。美人湘水曲，桂檝洞庭遥。常恐时光谢，蹉跎红艳凋。
汉水清且广，江波渺复深。叶舟烟雨夜，之子别离心。汀草结春怨，山云连暝阴。年年南北泪，今古共霑襟。
昏旦倦兴寝，端忧力尚微。廉颇不觉老，蘧瑗始知非。授钺虚三顾，持衡旷万机。空余蝴蝶梦，迢遰故山归。
玉轮初满空，迥出锦城东。相向秦楼镜，分飞碣石鸿。桂香随窈窕，珠缀隔玲珑。不及前秋月，圆辉凤沼中。
荀令昔居此，故巢留越禽。动摇金翠尾，飞舞碧梧阴。上客彻瑶瑟，美人伤蕙心。会因南国使，得放海云深。
在昔谬司宪，常僚惟有君。报恩如皎日，致位等青云。削藁书难见，除苛事早吟。双旌不可驻，风雪路岐分。
南国宴佳宾，交情老倍亲。月慙红烛泪，花笑白头人。宝瑟常余怨，琼枝不让春。更闻歌子夜，桃李艳妆新。
灵州碧岩下，荑英初散芳。涂涂犹宿露，采采不盈筐。阴窦藏烟湿，单衣染焙香。幸将调鼎味，一为奏明光。
昔佩兵符去，今持相印还。天光临井络，春物度巴山。鸟道青冥外，风泉洞壑间。何慙班定远，辛苦玉门关。
南国独行日，三巴春草齐。漾波归海疾，危栈入云迷。锦谷岚烟里，刀州晚照西。旅情方浩荡，蜀魄满林啼。
才非谷永传，无意谒王侯。小暑金将伏，微凉麦正秋。远山欹枕见，暮雨闭门愁。更忆东林寺，诗家第一流。
双鹤五云车，初辞汉帝家。人寰新甲子，天路旧烟霞。羽节临风驻，霓裳逐雨斜。昆仑有琪树，相忆寄瑶华。
宿雨净烟霞，春风绽百花。绿杨中禁路，朱戟五侯家。草色金隄晚，莺声御柳斜。无媒犹未达，应共惜年华。
掩泪山阳宅，生涯此路穷。香销芸阁闭，星落草堂空。丽藻浮名里，哀声夕照中。不堪投钓处，隣笛怨春风。
寥落九秋晚，端忧时物残。隔林萤影度，出禁漏声寒。愁雨洞房掩，孤灯遥夜阑。怀贤梦南国，兴尽水漫漫。
君住包山下，何年入帝乡。成名归旧业，叹别见秋光。橘柚吴洲远，芦花楚水长。我行经此路，京口向云阳。
午夜更漏里，九重霄汉间。月华云阙迥，秋色凤池闲。御锦通清禁，天书出暗关。嵇康不求达，终岁在空山。
汉代衣冠盛，尧年雨露多。恩荣辞紫禁，冰雪渡黄河。待诏孤城启，宣风万岁和。今宵燕分野，应见使星过。
多负云霄志，生涯岁序侵。风翻凉叶乱，雨滴洞房深。迢遰三秋梦，殷勤独夜心。怀贤不觉寐，清磬发东林。
虚室昼常掩，心源知悟空。禅庭一雨后，莲界万花中。时节流芳暮，人天此会同。不知方便理，何路出樊笼。
禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
客路商山外，离筵小暑前。高文常独步，折桂及龆年。关国通秦限，波涛隔汉川。叨同会府选，分手倍依然。
惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
多累有行役，相逢秋节分。游人甘失路，野鹤亦离群。戎马犯边垒，天兵屯塞云。孔璋才素健，羽檄定纷纷。
寂寞两相阻，悠悠南北心。燕惊沧海远，鸿避朔云深。夜梦江亭月，离忧陇树阴。兼秋无限思，惆怅属瑶琴。
共将缨上尘，来问雪山人。世网从知累，禅心自证真。境空宜入梦，藤古不留春。一听林公法，灵嘉愿寄身。
冉冉众芳歇，亭亭虚室前。敷荣时已背，幽赏地宜偏。红艳世方重，素华徒可怜。何当君子愿，知不竞喧妍。
斗酒上河梁，惊魂去越乡。地穷沧海阔，云入剡山长。莲唱蒲萄熟，人烟橘柚香。兰亭应驻楫，今古共风光。
巴檄故人去，苍苍枫树林。云山千里合，雾雨四时阴。峡路猨声断，桃源犬吠深。不须贪胜赏，汉节待南侵。
偶寻乌府客，同醉习家池。积雪初迷径，孤云遂失期。风前劳引领，月下重相思。何必因尊酒，幽心两自知。
崎岖崖谷迷，寒雨暮成泥。征路出山顶，乱云生马蹄。望乡程杳杳，怀远思凄凄。欲识分麾重，孤城万壑西。
又过鴈门北，不胜南客悲。三边上岩见，双泪望乡垂。暮角云中戍，残阳天际旗。更看飞白羽，胡马在封陲。
已献甘泉赋，仍登片玉科。汉官新组绶，蜀国旧烟萝。劒壁秋云断，巴江夜月多。无穷别离思，遥寄竹枝歌。
山寒天降霜，烟月共苍苍。况此绿岩晚，尚余丹桂芳。禅心殊众乐，人世满秋光。莫怪频回首，孤云思帝乡。
贤人嘉尚同，今制古遗风。寄我襟怀里，辞君掌握中。金声劳振远，玉柄借谈空。执玩驰心处，迢迢巴峡东。
川陆一都会，旌旗千里舒。虎符中禁授，熊轼上流居。橘柚金难并，池塘练不如。春风行部日，应驻士元车。
帝里清和节，侯家邸第春。烟霏瑶草露，苔暗杏梁尘。城郭悲歌旧，池塘丽句新。年年车马客，钟鼓乐他人。
洛京千里近，离绪亦纷纷。文宪芙蓉沼，元方羔鴈群。河关连巩树，嵩少接秦云。独有临风思，睽携不可闻。
卢耽佐郡遥，川陆共迢迢。风景轻吴会，文章变越谣。烟林繁橘柚，云海浩波潮。余有灵山梦，前君到石桥。
车马去憧憧，都门闻晓钟。客程将日远，离绪与春浓。流水逾千度，归云隔万重。玉杯倾酒尽，不换惨凄容。
道启轩皇圣，威扬夏禹功。讴歌亭育外，文武盛明中。日月光连璧，烟尘屏大风。为人祈福处，台树与天通。
圣历囗勤政，瑶图庆运长。寿宫开此地，仙驾缈何乡。风断清笳调，云愁绿斾扬。上升知不恨，弘济任城王。
尝闻阊阖前，星拱北辰箓。今来大明祖，辇驾桥山曲。松柏韵幽音，鱼龙焰寒烛。岁岁秋风辞，兆人歌不足。
桥山同轨会，轩后葬衣冠。东海风波变，西陵松柏攒。鼎湖仙已去，金掌露宁干。万木泉扃月，空怜凫雁寒。
容卫晓徘徊，严城阊阖开。乌号龙驭远，遏密凤声哀。昆浪黄河注，崦嵫白日颓。恭闻天子孝，不忍望铜台。
哀挽渭川曲，空歌汾水阳。夜泉愁更咽，秋日惨无光。缵夏功传启，兴周业继昌。回瞻五陵上，烟雨为苍苍。
玉扆将迁坐，金鸡忽报晨。珮环僊驭远，星月夜台新。剑没川空冷，菱寒镜不春。国门车马会，多是濯龙亲。
林花春向阑，高会重邀欢。感物惜芳景，放怀因彩翰。玉颜秾处并，银烛焰中看。若折持相赠，风光益别难。
劳君车马此逡巡，我与刘君本世亲。两地山河分节制，十年京洛共风尘。笙歌几处胡天月，罗绮长留蜀国春。报主由来须尽敌，相期万里宝刀新。
刀州城北劒山东，甲士屯云骑散风。旌斾遍张林岭动，豺狼驱尽塞垣空。衔芦远雁愁萦缴，绕树啼猨怯避弓。为报府中诸从事，燕然未勒莫论功。
昔年专席奉清朝，今日持书即旧僚。珠履会中箫管思，白云归处帝乡遥。巴江暮雨连三峡，剑壁危梁上九霄。岁月不堪相送尽，颓颜更被别离凋。
诏书前日下丹霄，头戴儒冠脱皂貂。笛怨柳营烟漠漠，云愁江馆雨萧萧。鸳鸿得路争先翥，松柏凌寒独后凋。归去朝端如有问，玉关门外老班超。
金貂再领三公府，玉帐连封万户侯。帘卷青山巫峡晓，烟开碧树渚宫秋。刘琨坐啸风清塞，谢朓题诗月满楼。白雪调高歌不得，美人南国翠蛾愁。
生涯扰扰竟何成，自爱深居隐姓名。远雁临空翻夕照，残云带雨过春城。花枝入户犹含润，泉水侵堦乍有声。虚度年华不相见，离肠怀土并关情。
摩诃池上春光早，爱水看花日日来。秾李雪开歌扇掩，绿杨风动舞腰回。芜台事往空留恨，金谷时危悟惜才。昼短欲将清夜继，西园自有月裴回。
云连万木夕沈沈，草色泉声古院深。闻说羊车趋盛府，何言琼树在东林。松筠自古多年契，风月怀贤此夜心。惆怅送君身未达，不堪摇落听秋砧。
幽深不让子真居，度日闲眠世事疎。春水满池新雨霁，香风入户落花余。目随鸿雁穷苍翠，心寄溪云任卷舒。回首知音青琐闼，何时一为荐相如。
游人西去客三巴，身逐孤蓬不定家。山近峨眉飞暮雨，江连濯锦起朝霞。云深九折刀州远，路绕千岩剑阁斜。应到严君开卦处，将余一为问生涯。
九陌迟迟丽景斜，禁街西访隐沦赊。门依高柳空飞絮，身逐闲云不在家。轩冕强来趋世路，琴尊空负赏年华。残阳寂寞东城去，惆怅春风落尽花。
坐听宫城传晚漏，起看衰叶下寒枝。空庭绿草结离念，细雨黄花赠所思。蟋蟀已惊良节度，茱萸偏忆故人期。相逢莫厌尊前醉，春去秋来自不知。
众香天上梵仙宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差茂树中。欲尽出寻那可得，三千世界本无穷。
城分流水郭连山，拂露开怀一解颜。令尹关中仙史会，河阳县里玉人闲。共怜秋隼惊飞至，久想云鸿待侣还。莫恨殷勤留此地，东崖桂树昔同攀。
故园千里渺遐情，黄叶萧条白露生。惊鹊遶枝风满幌，寒钟送晓月当楹。蓬山高价传新韵，槐市芳年挹盛名。莫怪孔融悲岁序，五侯门馆重娄卿。
孤云迢遰恋沧洲，劝酒梨花对白头。南陌送归车骑合，东城怨别管弦愁。青油幕里人如玉，黄鹤楼中月并钩。君去庾公应借问，驰心千里大江流。
陌头车马去翩翩，白面怀书美少年。东武杨公姻娅重，西州谢傅舅甥贤。长亭叫月新秋雁，官渡含风古树蝉。知己满朝留不住，贵臣河上拥旌旃。
金貂玉铉奉君恩，夜漏晨钟老掖垣。参决万机空有媿，静观群动亦无言。杯中壮志红颜歇，林下秋声绛叶翻。倦鸟不知归去日，青芜白露满郊园。
渠江明净峡逶迤，船到名滩拽𥮘迟。橹窡动摇妨作梦，巴童指点笑吟诗。畬余宿麦黄山腹，日背残花白水湄。物色可怜心莫限，此行都是独行时。
令节寰宇泰，神都佳气浓。赓歌禹功盛，击壤尧年丰。九奏碧霄里，千官皇泽中。南山澄凝黛，曲水清涵空。金玉美王度，欢康谣国风。睿文垂日月，永与天无穷。
三伏草木变，九城车马烦。碧霄回骑射，丹洞入桃源。台殿云浮栋，緌缨鹤在轩。莫将真破妄，聊用静持喧。石甃古苔冷，水筠凉簟翻。黄公垆下叹，旌斾国东门。
玉烛降寒露，我皇歌古风。重阳德泽展，万国欢娱同。绮陌拥行骑，香尘凝晓空。神都自蔼蔼，佳气助葱葱。律吕阴阳畅，景光天地通。徒然被鸿霈，无以报玄功。
宪府日多事，秋光照碧林。干云岩翠合，布石地苔深。忧悔耿遐抱，尘埃缁素襟。物情牵跼促，友道旷招寻。颓节风霜变，流年芳景侵。池荷足幽气，烟竹又繁阴。簪组赤墀恋，池鱼沧海心。涤烦滞幽赏，永度瑶华音。
扬州隋故都，竹使汉名儒。翊圣恩华异，持衡节制殊。朝廷连受脤，台座接讦谟。金玉裁王度，丹书奉帝俞。九重辞象魏，千[里]握兵符。铁马秋临塞，虹旌夜渡泸。江长梅笛怨，天远桂轮孤。浩叹烟霜晓，芳期兰蕙芜。雅言书一札，宾海雁东隅。岁月奔波尽，音徽雾雨濡。蜀江分井络，锦浪入淮湖。独抱相思恨，关山不可逾。
瀛海无因泛，昆丘岂易寻。数峰聊在目，一境暂清心。悦彼松柏性，爱兹桃李阴。列芳凭有土，丛干聚成林。信矣子牟恋，归欤尼父吟。暗香兰露滴，空翠蕙楼深。负鼎位尝忝，荷戈年屡侵。百城烦鞅掌，九仞喜岖嵚。巴汉溯沿楫，岷峨千万岑。恩偏不敢去，范蠡畏镕金。
迟景霭悠悠，伤春南陌头。暄风一澹荡，遐思几殷忧。龙去空仙沼，鸾飞掩妓楼。芳菲余雨露，冠盖旧公侯。朱戟千门闭，黄鹂百啭愁。烟蒙宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。
钟鼓九衢绝，出门千里同。远情高枕夜，秋思北窗空。静见烟凝烛，闲听叶坠桐。玉壶思洞彻，琼树忆葱笼。萤影疎帘外，鸿声暗雨中。羇愁难会面，嬾慢责微躬。甲乙科攀桂，图书阁践蓬。一瓢非可乐，六翮未因风。寥落悲秋尽，蹉跎惜岁穷。明朝不相见，流泪菊花丛。
五部拥双旌，南依墨客卿。关山迥梁甸，波浪接湓城。烟景迷时候，云帆渺去程。蛤珠冯月吐，芦雁触罗惊。浦树凝寒晦，江天湛镜清。赏心随处惬，壮志逐年轻。舟檝不可驻，提封如任情。向方曾指路，射策许言兵。兰渚歇芳意，菱歌非应声。元戎武昌守，羊祜幸连营。
寥落曙钟断，微明烟月沈。翠霞仙仗合，清漏掖垣深。北极星遥拱，南山阙迥临。兰釭竟晓燄，琪树欲秋阴。霄汉慙联步，貂蝉媿并簪。德容温比玉，王度式如金。鱼水千里运，箫韶九奏音。代天惊度日，掷地喜开襟。文武时方泰，唐虞道可寻。忝陪申及甫，清净奉尧心。
机事劳西掖，幽怀寄北园。鹤巢深更静，蝉噪断犹喧。仙酝百花馥，艳歌双袖翻。碧云诗变雅，皇泽叶流根。未报雕龙赠，俄伤泪劒痕。佳城关白日，哀挽向青门。礼命公台重，烟霜陇树繁。天高不可问，空使辅星昏。
瑶圃高秋会，金闺奉诏辰。朱轮天上客，白石洞中人。珮响泉声杂，朝衣羽服亲。九重青琐闭，三秀紫芝新。化药秦方士，偷桃汉侍臣。玉笙王子驾，辽鹤令威身。叹逝颓波速，缄词丽曲春。重将凄恨意，苔壁问遗尘。
鼎铉昔云忝，西南分主忧。烟尘开僰道，旌节护蛮陬。任重功无立，力微恩未酬。据鞍慙齿发，责帅惧春秋。高德闻郑履，俭居称晏裘。三刀君入梦，九折我回辀。时景屡迁易，兹言期退休。方追故山事，岂谓台堦留。遐抱清净理，眷言兰杜幽。一缄琼玖赠，万里别离愁。巴岭云外没，蜀江天际流。怀贤耿遥思，相望凤池头。
上苑繁霜降，骚人起恨初。白云深陋巷，衰草遍闲居。暮色秋烟重，寒声牖叶虚。潘生秋思苦，陶令世情疎。已制归田赋，犹陈谏猎书。不知青琐客，投分竟何如。
郊庙祗严祀，斋庄觌上玄。别开金虎观，不离紫微天。树古长杨接，池清太液连。仲山方补衮，文举自伤年。风溢铜壶漏，香凝绮阁烟。仍闻白雪唱，流咏满鹍弦。
去国策羸马，劳歌行路难。地崇秦制险，人乐汉恩宽。御沼澄泉碧，宫梨拂露丹。鼎成仙驭远，龙化宿云残。不问三苗宠，谁陪万国欢。至今松桂色，长助玉楼寒。
朱门临九衢，云木蔼仙居。曲沼天波接，层台凤舞余。曙烟深碧筿，香露湿红蕖。瑶瑟含风韵，纱窗积翠虚。秦楼今寂寞，真界竟何如。不与蓬瀛异，迢迢远玉除。
遥夜思悠悠，闻钟远梦休。乱林萤烛暗，零露竹风秋。启户云归栋，褰帘月上钩。昭明逢圣代，羁旅别沧洲。骑省潘郎思，衡闱宋玉愁。神仙慙李郭，词赋谢曹刘。松柏应无变，琼瑶不可酬。谁堪此时景，寂寞下高楼。
草草事行役，迟迟违故关。碧帏遥隐雾，红斾渐依山。感激酬恩泪，星霜去国颜。捧刀金锡字，归马玉连环。威凤翔双阙，征夫纵百蛮。应怜宣室召，温树不同攀。
春色遍芳菲，闲簷双燕归。还同旧侣至，来遶故巢飞。敢望烟霄达，多慙羽翮微。衔泥傍金砌，拾蘂到荆扉。云海经时别，雕梁长日依。主人能一顾，转盻自光辉。
瑶瑟激凄响，征鸿翻夕阳。署分刊竹简，书蠹护芸香。马色关城晓，蝉声驿路长。石渠荣正礼，兰室重元方。不作经年别，离魂亦暂伤。
休沐限中禁，家山传胜游。露寒潘省夜，木落庾园秋。兰菊回幽步，壶觞洽旧俦。位高天禄阁，词异畔牢愁。孤思琴先觉，驰晖水竞流。明朝不相见，清祀在圜丘。
吴洲云海接，楚驿梦林长。符节分忧重，鹓鸿去路翔。艳歌愁翠黛，宝瑟韵清商。洲草遥池合，春风晓斾张。晋臣多乐广，汉主识冯唐。不作经年别，离魂亦未伤。
治教通夷俗，均输问大田。江分巴字水，树入夜郎烟。毒雾含秋气，阴岩蔽曙天。路难空计日，身老不由年。将命宁知远，归心讵可传。星郎复何事，出守五溪边。
丈夫心爱横行，报国知嫌命轻。楼兰径百战，更道戍龙城。锦字窦车骑，胡笳李少卿。生离两不见，万古难为情。
柳挂九衢丝，花飘万家雪。如何憔悴人，对此芳菲节。
南征复北还，扰扰百年间。自笑红尘里，生涯不暂闲。
纵横桃李枝，淡荡春风吹。美人歌白苎，万恨在蛾眉。
夜久喧暂息，池台惟月明。无因驻清景，日出事还生。
巧笑解迎人，晴雪香堪惜。随风蝶影翻，误点朝衣赤。
年少轻行乐，东城南陌头。与君寂寞意，共作草堂游。
吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
月沈高岫宿云开，万里归心独上来。河畔雪飞扬子宅，海边花盛越王台。泷分桂岭鱼难过，瘴近衡峰鴈却回。乡信渐稀人渐老，只应频看一枝梅。
云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。
醉斜乌帽髪如丝，曾看仙人一局棋。宾馆有鱼为客久，乡书无鴈到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。
三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。
独望天门倚劒歌，干时无计老关河。东归万里慙张翰，西上四年羞卞和。花暗楚城春醉少，月凉秦塞夜愁多。三山岁岁有人去，唯恐海风生白波。
谏猎归来绮季歌，大茅峰影满秋波。山斋留客扫红叶，野艇送僧披绿莎。长覆旧图棋势尽，遍添新品药名多。云中黄鹄日千里，自宿自飞无网罗。
远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀余候鴈飞。今日劳君犹问讯，一官唯长故山薇。
广陵堤上昔离居，帆转潇湘万里余。楚客病时无𫛳鸟，越乡归处有鲈鱼。潮生水郭蒹葭响，雨过山城橘柚疎。闻说携琴兼载酒，邑人争识马相如。
山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猨。
草生官舍似闲居，雪照南窗满素书。贫后始知为吏拙，病来还喜识人疎。青云岂有窥梁燕，浊水应无避钓鱼。不待秋风便归去，紫阳山下是吾庐。
云起高台日未沈，数村残照半岩阴。野蚕成茧桑柘尽，溪鸟引雏蒲稗深。帆势依依投极浦，钟声[杳杳]隔前林。故山迢遰故人去，一夜月明千里心。
曾事刘琨鴈塞空，十年书劒任飘蓬。东堂旧屈移山志，南国新留煮海功。还挂一帆青海上，更开三迳碧莲中。关西旧友如相问，已许沧浪伴钓翁。
行尽青溪日已蹉，云容山影水嵯峨。楼前归客怨清梦，楼上美人凝夜歌。独树高高风势急，平湖渺渺月明多。终期一艇载樵去，来往使帆凌白波。
碧天飞舞下晴莎，金阁瑶池绝网罗。嵒响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，秖应栖隐恋乔柯。
暮暮焚香何处宿，西岩一室映疎藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其余非我能。
杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
宵衣应待绝更筹，环佩锵锵月下楼。井转辘轳千树晓，鏁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。
缨带流尘髪半霜，独寻残月下沧浪。一声溪鸟暗云散，万片野花流水香。昔日未知方外乐，暮年初信梦中忙。红虾青鲫紫芹脆，归去不辞来路长。
禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，鴈迷寒雨下空壕。可怜缑岭登仙子，犹自吹笙醉碧桃。
欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。
暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。
心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
二十知兵在羽林，中年潜识子房心。苍鹰出塞胡尘灭，白鹤还乡楚水深。春坼酒瓶浮药气，晚携棋局带松阴。鸡笼山上云多处，自𣃁黄精不可寻。
兵书一箧老无功，故国郊扉在梦中。藤蔓覆梨张谷暗，草花侵菊庾园空。朱门迹忝登龙客，白屋心期失马翁。楚水吴山何处是，北窗残月照屏风。
一笛迎风万叶飞，强携刀笔换荷衣。潮寒水国秋砧早，月暗山城夜漏稀。岩响远闻樵客过，浦深遥送钓童归。中年未识从军乐，虚近三茅望少微。
白首从军未有名，近将孤劒到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。
秋来凫鴈下方塘，系马朝台步夕阳。村径绕山松叶暗，野门临水稻花香。云连海气琴书润，风带潮声枕簟凉。西下磻溪犹万里，可能垂白待文王。
知己萧条信陆沈，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。
三献无功玉有瑕，更携书劒客天涯。孤帆夜别潇湘雨，广陌春期鄠杜花。灯照水萤千点灭，棹惊滩鴈一行斜。关河万里秋风急，望见乡山不到家。
来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。
小隐西亭为客开，翠萝深处遍苍苔。林间扫石安棋局，岩下分泉递酒杯。兰叶露光秋月上，芦花风起夜潮来。云山遶屋犹嫌浅，欲棹渔舟近钓台。
十里蒹葭入薜萝，春风谁许暂鸣珂。相如渴后狂还减，曼倩归来语更多。门枕碧溪冰皓耀，槛齐青嶂雪嵯峨。野桥沽酒茅簷醉，谁羡红楼一曲歌。
乡心迢遰宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
书劒功迟白发新，异乡仍送故乡人。阮公留客竹林晚，田氏到家荆树春。雪尽塞鸿南翥少，风来胡马北嘶频。洞庭烟月如终老，谁是长杨谏猎臣。
云埋阴壑雪凝峰，半壁天台已万重。人度碧溪疑辍棹，僧归苍岭似闻钟。暖眠㶉𫛶晴滩草，高挂猕猴暮涧松。曾约共游今独去，赤城西面水溶溶。
能琴道士洞庭西，风满归帆路不迷。对岸水花霜后浅，傍簷山果雨来低。杉松近晚移茶灶，岩谷初寒盖药畦。他日相思两行字，无人知处武陵溪。
病移嵒邑称闲身，何处风光贳酒频。溪柳遶门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。
高梧一叶下秋初，迢遰重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疎。明日挂帆更东去，仙翁应笑为鲈鱼。
水晚云秋山不穷，自疑身在画屏中。孤舟移棹一江月，高阁卷帘千树风。窗下覆棋残局在，橘边沽酒半坛空。早炊香稻待鲈鲙，南渚未明寻钓翁。
西岩一迳不通樵，八十持杯未觉遥。龙在石潭闻夜雨，鴈移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
一官唯买昼公堂，但得身闲日自长。琴曲少声重勘谱，药丸多忌更寻方。溪浮箬叶添醅绿，泉遶松根助茗香。明日鳜鱼何处钓，门前春水似沧浪。
桐履如飞不可寻，一壶双笈峄阳琴。舟横野度寒风急，门掩荒山夜雪深。贫笑白驹无去意，病慙黄鹄有归心。云间二室劳君画，水墨苍苍半壁阴。
西风渺渺月连天，同醉兰舟未十年。𫛳鸟赋成人已没，嘉鱼诗在世空传。荣枯尽寄浮云外，哀乐犹惊逝水前。日暮长隄更回首，一声邻笛旧山川。
万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。
广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动，拂浪旗开日月浮。四海义师归有道，迷楼还似景阳楼。
自翦青莎织雨衣，南峰烟火是柴扉。莱妻早报蒸藜熟，童子遥迎种豆归。鱼下碧潭当镜跃，鸟还青嶂拂屏飞。花时未免人来往，欲买严光旧钓矶。
尚平多累自归难，一日身闲一日安。山迳晓云收猎网，水门凉月挂鱼竿。花间酒气春风暖，竹里棋声暮雨寒。三顷水田秋更熟，北窗谁拂旧尘冠。
欲寄家书少客过，闭门心远洞庭波。两岩花落夜风急，一迳草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。
政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白苹洲暖百花开。
楚客送僧归桂阳，海门帆势极潇湘。碧云千里暮愁合，白雪一声春思长。柳絮拥堤添衲软，松花浮水注瓶香。南京长老几年别，闻道半岩多影堂。
垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。
修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗帬碧草长。何处野花何处水，下峰流出一渠香。
莲府公卿拜后尘，手持优诏挂朱轮。从军暮下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。
桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。
待月东林月正圆，广庭无树草无烟。中秋云尽出沧海，半夜露寒当碧天。轮彩渐移金殿外，镜光犹挂玉楼前。莫辞达曙殷勤望，一堕西岩又隔年。
楼船旌斾极天涯，一剑从军两鬓华。回日眼明河畔草，去时肠断岭头花。陶诗尽写行过县，张赋初成卧到家。官满知君有归处，姑苏台上旧烟霞。
武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。
南国多情多艳词，鹧鸪清怨遶梁飞。甘棠城上客先醉，苦竹岭头人未归。响转碧霄云驻影，曲终清漏月沈晖。山行水宿不知远，犹梦玉钗金缕衣。
三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。
蜀客操琴吴女歌，明珠十斛是天河。霜凝薜荔怯秋树，露滴芙蓉愁晚波。兰浦远乡应解珮，柳堤残月未鸣珂。西楼沈醉不知散，潮落洞庭洲渚多。
瘴雾南边久寄家，海中来往信流槎。林藏●●多残笋，树过猩猩少落花。深洞有云龙蜕骨，半岩无草象生牙。知君爱宿层峰顶，坐到三更见日华。
赵佗西拜已登坛，马援南征土宇宽。越国旧无唐印绶，蛮乡今有汉衣冠。江云带日秋偏热，海雨随风夏亦寒。岭北归人莫回首，蓼花枫叶万重滩。
碧树苍苍茂苑东，佳期迢遰路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
一章西奏拜仙曹，回马天津北望劳。寒水欲春冰彩薄，晓山初霁雪峰高。楼形向日攒飞凤，宫势凌波压抃鼇。空锁烟霞绝巡幸，周人谁识郁金袍。
夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。
西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷遶石坛。仙客不归龙亦去，稻畦长满此池干。
身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。
鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
曾醉笙歌日正迟，醉中相送易前期。橘花满地人亡后，菰叶连天鴈过时。琴倚旧窗尘漠漠，剑埋新冢草离离。河桥酒熟平生事，更向东流奠一巵。
待月西楼卷翠罗，玉杯瑶瑟近星河。帘前碧树穷秋密，窗外青山薄暮多。鸜鹆未知狂客醉，鹧鸪先让美人歌。使君莫惜通宵饮，刀笔初从马伏波。
诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘堂花暖凤池头。
身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮侵台城春草长。
瘦马频嘶灞水寒，灞南高处望长安。何人更结王生韤，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
卢橘花香拂钓矶，佳人犹舞越罗衣。三洲水浅鱼来少，五岭山高鴈到稀。客路晚依红树宿，乡关朝望白云归。交亲不念征南吏，昨夜风帆去似飞。
暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。
载书携榼别池龙，十幅轻帆处处通。谢朓宅荒山翠里，王敦城古月明中。江村夜涨浮天水，泽国秋生动地风。饱食鲙鱼榜归檝，待君琴酒醉陶公。
飞轩危槛百花堂，朝䜩歌钟暮已荒。中散狱成琴自怨，步兵厨废酒犹香。风池宿鸟喧朱阁，雨砌秋萤拂画梁。力保山河家又庆，秪应中令敌汾阳。
西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万厫空。才微分薄忧何益，却欲回心学钓翁。
秦楼心断楚江湄，系马春风酒一巵。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。
月斜孤馆傍村行，野店高低带古城。篱上晓花斋后落，井边秋叶社前生。饥乌索哺随雏叫，乳牸慵归望犊鸣。荒草连天风动地，不知谁学武侯耕。
毳幕承秋极断蓬，飘飖一剑黑山空。匈奴北走荒秦垒，贵主西还盛汉宫。定是庙谟倾种落，必知边寇畏骁雄。恩霑残类从归去，莫使华人杂犬戎。
白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
宋玉含凄梦亦惊，芙蓉山响一猨声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。
朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐穉榻，客帆空恋李膺舟。谩夸书剑无知己，水远山长步步愁。
贳酒携琴访我频，始知城市有闲人。君臣药在宁忧病，子母钱成岂患贫。年长每劳推甲子，夜寒初共守庚申。近来闻说烧丹处，玉洞桃花万树春。
心慕知音命自拘，画堂闻欲试吹竽。茂陵罢酒慙中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一迳花。且卖湖田酿春酒，与君书剑是生涯。
高揭鸡竿辟帝阍，祥风微暖瑞云屯。千官共削奸臣迹，万国初衔圣主恩。宫殿雪华齐紫阁，关河春色到青门。华夷一轨人方泰，莫学论兵误至尊。
刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
簷外千帆背夕阳，归心杳杳鬓苍苍。岭猨群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。
碧油红斾想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
名振金闺步玉京，暂留沧海见高情。众花尽处松千尺，群鸟喧时鹤一声。朱阁簟凉疎雨过，碧溪船动早潮生。离心不异西江水，直送征帆万里行。
湘南诗客海中行，鹏翅垂云不自矜。秋水静磨金镜土，夜风寒结玉壶冰。万重岭峤辞衡岳，千里山陂问竟陵。醉倚西楼人已远，柳溪无浪月澄澄。
先生忧道乐清贫，白发终为不仕身。嵇阮没来无酒客，应刘亡后少诗人。山前月照荒坟晓，溪上花开旧宅春。昨夜回舟更惆怅，至今钟磬满南邻。
候馆人稀夜自长，姑苏台远树苍苍。江湖潮落高楼迥，河汉秋归广簟凉。月转碧梧移鹊影，露低红叶湿萤光。西园诗侣应多思，莫醉笙歌掩画堂。
太乙灵方炼紫荷，紫荷飞尽髪皤皤。猨啼巫峡晓云薄，鴈宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂檝人稀鸟自来。独想征车过巩洛，此中霜菊遶潭开。
泣玉三年一见君，白衣顦顇更离群。柳堤惜别春潮落，花榭留欢夜漏分。孤馆宿时风带雨，远帆归处水连云。悲歌曲尽莫重奏，心遶关河不忍闻。
酷似牢之玉不如，落星山下白云居。春耕旋搆金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。
一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。
千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。
卢橘含花处处香，老人依旧卧清漳。心同客舍惊秋早，迹似僧斋厌夜长。风卷翠帘琴自响，露凝朱阁簟先凉。明朝欲醉文中彦，犹觉吟声带越乡。
六十悬车自古稀，我公年少独忘机。门临二室留侯隐，櫂倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
坐穷今古掩书堂，二顷湖田一半荒。荆树有花兄弟乐，橘林无实子孙忙。龙归晓洞云犹湿，麝过春山草自香。向夜欲归心万里，故园松月更苍苍。
强留佳客䜩王孙，岩上余花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。
兹楼今是望乡台，乡信全稀晓鴈哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。
病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
白雪多随汉水流，谩劳旌斾晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。
无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢遰今宵短，更倚朱阑待月明。
楚客送僧归故乡，海门帆势极潇湘。碧云千里暮愁合，白雪一声春思长。满院草花平讲席，绕龛藤叶盖禅床。怜师不得随师去，已戴儒冠事素王。
莫言名重懒驱鸡，六代江山碧海西。日照蒹葭明楚塞，烟分杨柳见隋堤。荒城树暗沈书浦，旧宅花连罨画溪。官满定知归未得，九重霄汉有丹梯。
炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。
雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。
死酧知己道终全，波暖孤冰且自坚。𫛳上承尘才一日，鹤归华表已千年。风吹药蔓迷樵径，雨暗芦花失钓船。四尺孤坟何处是，阖闾城外草连天。
陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。
江上西来共鸟飞，翦荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。
海门征櫂赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。
旧隐青山紫桂阴，一书迢遰寄归心。谢公楼上晚花盛，杨子宅前春草深。吴岫雨来溪鸟浴，楚江云暗岭猨吟。野人宁忆沧洲畔，会待吹嘘定至音。
千岩万壑独携琴，知在陵阳不可寻。去辙已平秋草遍，空斋长掩暮云深。霜寒橡栗留山鼠，月冷菰蒲散水禽。唯有西邻张仲蔚，坐来同怆别离心。
箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。
十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，翫花频醉庾楼深。思君一见如琼树，空把新诗尽日吟。
长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。
吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。
百年身世似飘蓬，泽国移家叠嶂中。万里绿波鱼恋钓，九重青汉鹤愁笼。西池水冷春岩雪，南浦花香晓树风。纵倒芳尊心不醉，故人多在洛城东。
江馆维舟为庾公，暖波微渌雨蒙蒙。红桥迤逦春岩下，朱斾联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
一日高名遍九州，玄珠仍向道中求。郢中白雪慙新唱，涂上青山忆旧游。笙磬有文终易别，珠玑无价竟难酬。柳营迢遰江风阔，夜夜孤吟月下楼。
故人书信越襃斜，新意虽多旧约赊。皆就一麾先去国，共谋三迳未还家。荆巫夜隔巴西月，鄢郢春连汉上花。半月离居犹怅望，可堪垂白各天涯。
两鬓垂丝髪半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
紫霄峰下绝韦编，旧隐相如结韈前。月落尚留东合醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。
自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。
三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。
独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
湘南官罢不归来，高阁经年掩绿苔。鱼溢池塘秋雨过，鸟还洲岛暮潮回。阶前石稳棋终局，窗外山寒酒满杯。借问先生独何处，一篱疎菊又花开。
花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。
五色如丝下碧空，片帆还遶楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。
三川歌颂彻咸秦，十二楼前侍从臣。休闭玉笼留鸑鷟，早开金埒纵麒麟。花深穉榻迎何客，月在膺舟醉几人。自笑东风过寒食，茂陵寥落未知春。
半年三度转蓬居，锦帐心阑羡隼旟。老去自惊秦塞鴈，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。
词赋名高身不闲，彩衣如锦度函关。镜中鸾影胡威去，剑外花归卫玠还。秋浪远侵黄鹤岭，暮云遥断碧鸡山。时人若问西游客，心在重霄鬓欲斑。
高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疎磬寒蝉树几重。
近日高僧更有谁，宛陵山下遇闲师。东林共许三乘学，南国争传五字诗。初到庾楼红叶坠，夜投萧寺碧云随。秋江莫惜题佳句，正是磷磷见底时。
烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。
骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。
形影无群消息沈，登闻三击血沾襟。皇纲一日开冤气，青史千年重壮心。却望乌台春树老，独归蜗舍暮云深。他时纵有征书至，雪满空山不可寻。
身没兰闺道日明，郭南寻得旧池亭。诗人愁立暮山碧，贾客怨离秋草青。四望月沈疑掩镜，两簷花动认收屏。至今乡里风犹在，借问谁传义女铭。
晚促离筵醉玉缸，伊州一曲泪双双。欲携刀笔从新幕，更宿烟霞别旧窗。胡马近秋侵紫塞，吴帆乘月下清江。嫖姚若许传书檄，坐筑三城看受降。
欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆碁消白日，市楼赊酒过青春。一山桃杏同时发，谁似东风不厌贫。
客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沈西水向东。
楚客停桡太守知，露凝丹叶自秋悲。蟹螯只恐相如渴，鲈鲙应防曼倩饥。风卷曙云飘角远，雨昏寒浪挂帆迟。离心更羡高斋夕，巫峡花深醉玉巵。
外监多假帝王尊，威胁偏裨势不存。才许誓心安玉垒，已伤传首动金门。三千客里宁无义，五百人中必有恩。却赖汉庭多烈士，至今犹自伏蒲轮。
姑苏城外柳初凋，同上江楼更寂寥。遶壁旧诗尘漠漠，对窗寒竹雨潇潇。怜君别路随秋鴈，尽我离觞任晚潮。从此草玄应有处，白云青嶂一相招。
青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。
帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。
云蔽长安路更赊，独随渔艇老天涯。青山尽日寻黄绢，沧海经年梦绛纱。雪愤有期心自壮，报恩无处髪先华。东堂旧侣勤书剑，同出膺门是一家。
南郭烟光异世间，碧桃红杏水潺潺。猨来近岭猕猴散，鱼下深潭翡翠闲。犹阻晚风停桂檝，欲乘春月访松关。几回策杖终难去，洞口云归不见山。
得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
归作儒翁出致君，故山谁复有遗文。汉庭使气摧张禹，楚国怀忧送范云。枫叶暗时迷旧宅，芳花落处认荒坟。朱弦一奏沈湘怨，风起寒波日欲曛。
芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
万山晴雪九衢尘，何处风光寄梦频？花盛庾园携酒客，草深颜巷读书人。征帆又过湘南月，旅馆还悲渭水春。无限别情多病后，杜陵寥落在漳滨。
汴人迎拜洛人留，虎豹旌旗拥碧油。[刁]斗严更军耳目，戈鋋长控国咽喉。柳营出号风生纛，莲幕题诗月上楼。应念散郎千里外，去年今夜醉兰舟。
寒窗灯尽月斜晖，珮马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕鴈向南飞。
忆昨新春霰雪飞，堦前簷上鬬寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。
谢守携猨东路长，褭藤穿竹似潇湘。碧山初鸣啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
绿发监州丹府归，还家乐事我先知。群童竹马交迎日，二老兰觞初见时。黄卷新书芸委积，青山旧路菊离披。亨衢自有横飞势，便到西垣视训辞。
暖溪寒井碧岩前，谢傅宾朋盛绮筵。云断石峰高竝笋，日临山势远开莲。闲留幢节低春水，醉拥笙歌出暮烟。闻道诗成归已夕，柳风花露月初圆。
诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。
赋拟相如诗似陶，云阳烟月又同袍。车前骥病驽骀逸，架上鹰闲鸟雀高。旧日乐贫能饮水，他时随俗愿𫗦糟。不须倚向青山住，咏雪题诗用意劳。
北望高楼夏亦寒，山重水阔接长安。修梁暗换丹楹小，疎牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。
两河庶事已堪伤，南客秋归路更长。台畔古松悲魏帝，苑边修竹吊梁王。山行露变茱萸色，水宿风披菡萏香。遥羡落帆逢旧友，绿蛾青鬓醉横塘。
野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。
云斋曾宿借方袍，因说浮生大梦劳。言下是非齐虎尾，宿来荣辱比鸿毛。孤舟千棹水犹阔，寒殿一灯夜更高。明日东林有谁在，不堪秋磬拂烟涛。
风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇鴈北飞双燕回。
楚水西来天际流，感时伤别思悠悠。一尊酒尽青山莫，万里书回碧树秋。日落远波惊宿鴈，风吹轻浪起眠鸥。嵩阳亲友如相问，潘岳闲居欲白头。
桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。
芳草渡头微雨时，万株杨柳拂波垂。蒲根水暖鴈初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。
西风吹雨鴈初时，病寄僧斋罢献书。万里咸秦劳我马，四邻松桂忆吾庐。沧洲有约心还静，青汉无媒迹自疎。不是醉眠愁不散，莫言琴酒学相如。
权门阴奏夺移才，驲骑如星堕峡来。鼌氏有恩忠作祸，贾生无罪直为灾。贞魂误向崇山殁，冤气疑从汩水回。毕竟功成何处是，五湖云月一帆开。
月落湘潭棹不喧，玉杯瑶瑟奠苹蘩。谁能力制乘时鹤，自取机沈在槛猨。位极乾坤三事贵，谤兴华夏一夫冤。宵衣旰食明天子，日伏青蒲不敢言。
因钓鲈鱼住淛河，挂帆千里亦相过。茅簷夜醉平阶月，兰棹春归拍岸波。湖日似阴鼍鼓响，海云才起蜃楼多。明时又作闲居赋，谁荐东门策四科。
蜀国名鞭见惠稀，驽骀从此长光辉。独根拥肿来云岫，紫陌提携在绣衣。几度拂花香里过，也曾敲𩍐月中归。莫言三尺长无用，百万军中要指挥。
天生心识富人侯，将相门中第一流。旗纛早开擒虎帐，戈[鋋]初发斩鲸舟。柳营书号海山暝，菌阁赋诗江树秋。昨夜雨凉今夜月，笙歌应醉最高楼。
世间得意是春风，散诞经过触处通。细摇柳脸牵长带，慢撼桃株舞碎红。也从吹幌惊残梦，何处飘香别故丛？犹以西都名下客，今年一月始相逢。
三年何处泪汍澜，白帝城边晓角残。非是无心恋巫峡，自缘□臂到长安。黔江水暖还曾饮，楚岫云深不识寒。大抵莫教闻雨后，此时肠断不应难。
台阁参差倚太阳，年年花发满山香。重门堪锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。塞城欲晓闻吹笛，犹卧东轩月满床。
九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
莫恋醉乡迷酒杯，流年长怕老年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
凄凉遗迹洛川东，浮世荣枯万古同。桃李香销金谷在，绮罗魂断玉楼空。往年人事伤心外，今日风光属梦中。□□□□□□□，□□□□□□□。
离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
西岩曾到读书堂，穿竹行沙十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
芦荻花多触处飞，独凭虚槛雨微微。寒林叶落鸟巢出，古渡浪高鱼艇稀。云抱四山终日在，草荒三径几时归。江城向暝东风急，一半乡愁闻捣衣。
溪边杨柳色参差，攀折年年赠别离。一片风帆望已极，三湘烟水返何时？多缘去棹将愁远，犹倚危楼欲下迟。莫𣨼酒杯闲过日，碧云深处是佳期。
两叶愁眉愁不开，独含惆怅上层台。碧云空断鴈行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。
无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。
促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
万里衔芦别故乡，云飞水宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
此溪何处路，遥问白髯翁。佛庙千岩里，人家一岛中。鱼倾荷叶露，蝉噪柳林风。急濑鸣车轴，微波漾钓筒。石苔萦棹绿，山果拂舟红。更就千村宿，溪桥与剡通。
高楼王与谢，逸韵比南金。不遇销忧日，埃尘谁复寻。旷怀澹得丧，失意纵登临。彩槛浮云迥，绮窗明月深。虬龙压沧海，鸳鸯思邓林。青云伤国器，白发轸乡心。功高恩自洽，道直谤徒侵。应笑灵均恨，江畔独行吟。
曾试昭阳曲，瑶斋帝自临。红珠络绣帽，翠钿束罗襟。双阙胡尘起，千门宿露阴。出宫迷国步，回驾轸皇心。桂殿春空晚，椒房夜自深。急宣求故劒，冥契得遗簪。暗记神仙传，潜封女史箴。壶中知日永，掌上畏年侵。莫比班家扇，宁同卓氏琴。云车辞凤辇，羽帔别鸳衾。网断鱼游藻，笼开鹤戏林。洛烟浮碧汉，嵩月上丹岑。露草争三秀，风篁共八音。吹笙延鹤舞，敲磬引龙吟。旄节纤腰举，霞杯皓腕斟。还磨照宝镜，犹插辟寒金。东海人情变，南山圣寿沈。朱颜常似渥，绿髪已如寻。养气齐生死，留形尽古今。更求应不见，鸡犬日骎骎。
一钵事南宗，僧仪称病容。曹溪花里别，萧寺竹前逢。烛影深寒殿，经声彻曙钟。欲斋簷睡鸽，初定壁吟蛩。诗继休遗韵，书传永逸踪。艺多人誉洽，机绝道情浓。汲涧瓶沈藻，眠堦锡挂松。云鸣新放鹤，池卧旧降龙。露茗山厨焙，霜秔野碓舂。梵文明处译，禅衲暖时缝。层塔题应遍，飞轩步不慵。绣梁交薜荔，画井倒芙蓉。翠户垂旗网，朱窗列劒锋。寒风金磬远，晴雪玉楼重。妙理三乘达，清才万象供。山高横睥睨，滩浅聚艨艟。微雾苍平楚，残晖淡远峰。林疎霜摵摵，波静月溶溶。劒出因雷焕，琴全遇蔡邕。西方知有社，支许合相从。
给事为郎日，青溪醉隐衔。冰池通极浦，雪迳遶高岩。珠玉砂同弃，松筠草共芟。帝图忧一失，臣节耻三缄。代有王陵戆，时无靳尚谗。定应标直笔，宁为发空函。雾黑连云栈，风狂截海帆。石梯迎雨润，沙井待潮咸。蜡屐青筇杖，蓝舆白罽衫。应劳北归梦，山路正巉巉。
羽檄征兵急，辕门选将雄。犬羊忧破竹，貔虎极飞蓬。定系猖狂虏，何烦矍铄翁。更探黄石略，重振黑山功。别马嘶营柳，惊乌散井桐。低星连宝剑，残月让雕弓。浪晓戈鋋里，山晴鼓角中。甲开鱼照水，旗飏虎拏风。去想金河远，行知玉塞空。汉庭应有问，师律在元戎。
闻与湘南令，童年侍玉墀。家留秦塞曲，官谪瘴溪湄。道直奸臣屏，冤深圣主知。逝川东去疾，霈泽北来迟。青汉龙髯绝，苍岑马鬣移。风凄闻笛处，月惨罢琴时。客路黄公庙，乡关白帝祠。已称鹦鹉赋，宁诵鹡鸰诗。远道书难达，长亭酒莫持。当凭蜀江水，万里寄相思。
极目皆陈迹，披图问远公。戈鋋三国后，冠盖六朝中。葛蔓交残垒，芒花没后宫。水流箫鼓绝，山在绮罗空。极浦千艘聚，高台一径通。云移吴岫雨，潮转楚江风。登阁慙漂梗，停舟忆断蓬。归期与归路，杉桂海门东。
书劒少青眼，烟波初白头。乡关背梨岭，客路转苹洲。处困道难固，乘时恩易酬。镜中非访戴，劒外欲依刘。高枕海天暝，落帆江雨秋。鼍声应远鼓，蜃气学危楼。智士役千虑，达人经百忧。唯闻陶靖节，多在醉乡游。
桂檝谪湘渚，三年波上春。舟寒剡溪雪，衣破洛城尘。客道耻摇尾，皇恩宽犯鳞。花时去国远，月夕上楼频。贪酒不辞病，佣书非为贫。行吟值渔父，坐隐对樵人。紫陌罢双辙，碧潭穷一纶。高歌更南去，烟水是通津。
公子征词客，秋堂递玉杯。月高罗幕卷，风度锦屏开。凤管添簧品，鹍弦促柱哀。转喉云旋合，垂手露徐来。烛换三条烬，香销十炷灰。蛩声闻鼓歇，萤燄触帘回。广槛烟分柳，空庭露积苔。解酲须满酌，应为拨新醅。
佛寺通南径，僧堂倚北坡。藤阴迷晚竹，苔滑仰晴莎。病忆春前别，闲宜雨后过。石横闻水远，林缺见山多。欲结三天社，初降十地魔。毒龙来有窟，灵鹤去无窠。客路随萍梗，乡园失薜萝。禅心如可学，不藉鲁阳戈。
夜醉晨方醒，孤吟恐失群。海䲡潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猨声绝岭云。萧萧异乡鬓，明日共丝棼。
薄暮缘西峡，停桡一访僧。鹭巢横卧柳，猨饮倒垂藤。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。
密树分苍壁，长溪抱碧岑。海风闻鹤远，潭日见鱼深。松盖环清韵，榕根架绿阴。洞丁多斵石，蛮女半淘金。南浦惊春至，西楼送月沈。
月在行人起，千峰复万峰。海虚争翡翠，溪逻鬬芙蓉。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。
何处曾移菊，溪桥鹤岭东。篱疎还有艳，园小亦无丛。日晚秋烟里，星繁晓露中。影摇金涧水，香染玉潭风。罢酒慙陶令，题诗答谢公。朝来数花发，身在尉佗宫。
巨实珍吴果，驯雏重越禽。摘来渔浦上，携在兔园阴。霜合凝丹颊，风披敛素襟。刀分琼液散，笼簌雪华深。虎帐斋中设，龙楼洛下吟。含消兼受彩，应贵冢卿心。
池色似潇湘，仙舟正日长。燕飞惊蛱蝶，鱼跃动鸳鸯。云聚歌初转，风回舞欲翔。暖醅松叶嫩，寒粥杏花香。罗绮留春色，笙竽送晚光。何须明月夜，红烛在华堂。
近腊千岩白，迎春四气催。云阴连海起，风急度山来。尽日隋堤絮，经冬越岭梅。艳疑歌处散，轻似舞时回。道蕴诗传丽，相如赋骋才。霁添松筿媚，寒积蕙兰猜。暗涨宫池水，平封辇路埃。烛龙初照耀，巢鹤乍裴回。簷日琼先挂，墙风粉旋摧。五门环玉垒，双阙对瑶台。绮席陵寒坐，珠帘远曙开。灵芝霜下秀，仙桂月中栽。卷幌书千帙，援琴酒百桮。垂休编太史，呈瑞表中台。皓夜迷三径，浮光彻九垓。兹辰是丰岁，歌咏属良哉。
岩谷留心赏，为山极自然。孤峰空迸笋，攒萼旋开莲。黛色朱楼下，云形绣户前。砌尘凝积霭，簷溜挂飞泉。树暗壶中月，花香洞里天。何如谢康乐，海峤独题篇。
叠石通溪水，量波失旧规。芳洲还屈曲，朱阁更逶迤。浴鸟翻荷叶，惊蝉出柳丝。翠烟秋桧耸，红露晓莲披。攀槛登楼近，停桡待客迟。野桥从浪没，轻舸信风移。竹韵迁棋局，松阴递酒巵。性闲鸥自识，心远鹤先知。应想秦人会，休怀越相祠。当期穆天子，箫鼓宴瑶池。
前山风雨凉，歇马坐垂杨。何处芙蓉落，南渠秋水香。
新秋弦管清，时转遏云声。曲尽不知处，月高风满城。
赤城云雪深，山客负归心。昨夜西斋宿，月明琪树阴。
云月有归处，故山清洛南。如何一花发，春梦徧江潭。
夜战桑干北，秦兵半不归。朝来有乡信，犹自寄征衣。
野寺薜萝晚，官渠杨柳春。归心已无限，更送洞庭人。
潮去潮来洲渚春，山花如绣草如茵。严陵台下桐江水，解钓鲈鱼能几人。
帆转清淮极鸟飞，落帆应换老莱衣。河亭未醉先惆怅，明日还从此路归。
泪沿红粉湿罗巾，重系兰舟劝酒频。留却一枝河畔柳，明朝犹有远行人。
髣髴欲当三五夕，万蝉清杂乱泉纹。钓鱼船上一尊酒，月出渡头零落云。
莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
野客从来不解愁，等闲乘月海西头。未知南陌谁家子，夜半吹笙入水楼。
劳歌一曲解行舟，红叶青山水急流。日暮酒醒人已远，满天风雨下西楼。
知有瑶华手自开，巴人虚唱懒封回。山阴一夜满溪雪，借问扁舟来不来。
噪柳鸣槐晚未休，不知何事爱悲秋。朱门大有长吟处，刚傍愁人又送愁。
清露白云明月天，与君齐棹木兰船。南湖风雨一相失，夜泊横塘心渺然。
遥见江阴夜渔客，因思京口钓鱼时。一潭明月万株柳，自去自来人不知。
商岭采芝寻四老，紫阳收术访三茅。欲求不死长生诀，骨里无仙不肯教。
红花半落燕于飞，同客长安今独归。一纸乡书报兄弟，还家羞著别时衣。
朱槛烟霜夜坐劳，美人南国旧同袍。山长水远无消息，瑶瑟一弹秋月高。
峨峨商岭采芝人，雪顶霜髯虎豹茵。山酒一巵歌一曲，汉家天子忌功臣。
避秦安汉出蓝关，松桂花阴满旧山。自是无人有归意，白云常在水潺潺。
雨过前山日未斜，清蝉嘒嘒落槐花。车轮南北已无限，江上故人才到家。
独掩衡门花盛时，一封书信缓归期。南宗更有潇湘客，夜夜月明闻竹枝。
海燕西飞白日斜，天门遥望五侯家。楼台深锁无人到，落尽春风第一花。
风暖江城白日迟，昔人遗事后人悲。草生宫阙国无主，玉树后庭花为谁。
地雄山险水悠悠，不信隋兵到石头。玉树后庭花一曲，与君同上景阳楼。
静想追兵缓翠华，古碑荒庙闭松花。纪生不向荥阳死，争有山河属汉家。
龙盘虎踞树层层，势入浮云亦是崩。一种青山秋草里，路人唯拜汉文陵。
碧烟秋寺泛潮来，水浸城根古堞摧。尽日伤心人不见，石榴花满旧琴台。
王子吹箫月满台，玉箫清转鹤裴回。曲终飞去不知处，山下碧桃春自开。
一巵春酒送离歌，花落敬亭芳草多。欲问归期已深醉，只应孤梦绕关河。
相持未定各为君，秦政山河此地分。力尽乌江千载后，古沟芳草起寒云。
朝言云梦暮南巡，已为功名少退身。尽握兵权犹不得，更将心计托何人。
古木苍山掩翠娥，月明南浦起微波。九疑望断几千载，斑竹泪痕今更多。
万山秋雨水萦回，红叶多从紫阁来。云冷竹斋禅衲薄，已应飞锡过天台。
琪树西风枕簟秋，楚云湘水忆同游。高歌一曲掩明镜，昨日少年今白头。
卖药修琴归去迟，山风吹尽桂花枝。世间甲子须臾事，逢著仙人莫看棋。
欲写明妃万里情，紫槽红拨夜丁丁。胡沙望尽汉宫远，月落天山闻一声。
秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。
寒陌阴风万古悲，儒冠相枕死秦时。庙前亦有商山路，不学老翁歌紫芝。
高阁清吟寄远公，四时云月一篇中。今来借问独何处，日暮槿花零落风。
十二山晴花尽开，楚宫双阙对阳台。细腰争舞君沈醉，白日秦兵天上来。
猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
金谷歌传第一流，鹧鸪清怨碧烟愁。夜来省得曾闻处，万里月明湘水秋。
留情深处驻横波，敛翠凝红一曲歌。明月下楼人未散，共愁三径是天河。
又携刀笔泛膺舟，蓝口风高桂檝留。还似郢中歌一曲，夜来春雪照西楼。
东别茅峰北去秦，梅仙书里说真人。白头主印青山下，虽遇唐生不敢亲。
西风澹澹水悠悠，雪点丝飘带雨愁。何限归心倚前合，绿蒲红蓼练塘秋。
汉武迎仙紫禁秋，玉笙瑶瑟祀昆丘。年年望断无消息，空闭重城十二楼。
心期仙诀意无穷，采画云车起寿宫。闻有三山未知处，茂陵松柏满西风。
桂楫美人歌木兰，西风褭褭露溥溥。夜长曲尽意不尽，月在清湘洲渚寒。
绿蔓秾阴紫袖低，客来留坐小堂西。醉中掩瑟无人会，家近江南罨画溪。
羽袖飘飘杳夜风，翠幢归殿玉坛空。步虚声尽天未晓，露压桃花月满宫。
三惑沈身是此园，古藤荒草野禽喧。二十四友一朝尽，爱妾坠楼何足言。
书劒功迟白发新，强登萧寺送归秦。月斜松桂倚高阁，明夜江南江北人。
江上悬光海上生，仙舟迢遰绕军营。高歌一曲同筵醉，却是刘桢坐到明。
佞臣巫蛊已相疑，身没湖边筑望思。今日更归何处是，年年芳草上台基。
飞度龙山下远空，拂簷萦竹昼蒙蒙。知君吟罢意无限，曾听玉堂歌北风。
十世为儒少子孙，一生长负信陵恩。今朝埋骨寒山下，为报慈亲休倚门。
香销云凝旧僧家，僧刹残灯壁半斜。日暮松烟空漠漠，秋风吹破妙莲华。
晓入瑶台露气清，座中唯有许飞琼。尘心未尽俗缘在，十里下山空月明。
缥缈临风思美人，荻花枫叶带离声。夜深吹笛移船去，三十六湾秋月明。
石城花暖鹧鸪飞，征客春帆秋不归。犹自保郎心似石，绫梭夜夜织寒衣。
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
白石岩扉碧藓滋，上清沦谪得归迟。一春梦雨常飘瓦，尽日灵风不满旗。萼绿华来无定所，杜兰香去未移时。玉郎会此通仙籍，忆向天阶问紫芝。
棠棣黄花发，忘忧碧叶齐。人闲微病酒，燕重远兼泥。混沌何由凿，青冥有未梯。高阳旧徒侣，时复一相携。
昨夜玉轮明，传闻近太清。凉波冲碧瓦，晓晕落金茎。露索秦宫井，风弦汉殿筝。几时緜竹颂，拟荐子虚名。
真人塞其内，夫子入于机。未肯投竿起，惟欢负米归。雪中东郭履，堂上老莱衣。读遍先贤传，如君事者稀。
自喜蜗牛舍，兼容燕子巢。绿筠遗粉箨，红药绽香苞。虎过遥知穽，鱼来且佐庖。慢行成酩酊，邻壁有松醪。
舍生求道有前踪，乞脑剜身结愿重。大去便应欺粟颗，小来兼可隐针锋。蚌胎未满思新桂，琥珀初成忆旧松。若信贝多真实语，三生同听一楼钟。
初闻征雁已无蝉，百尺楼高水接天。青女素娥俱耐冷，月中霜里鬬婵娟。
鬼疟朝朝避，春寒夜夜添。未惊雷破柱，不报水齐簷。虎箭侵肤毒，鱼钩刺骨铦。鸟言成谍诉，多是恨彤幨。
户尽悬秦网，家多事越巫。未曾容獭祭，只是纵猪都。点对连鳌饵，搜求缚虎符。贾生兼事鬼，不信有洪炉。
行李逾南极，旬时到旧乡。楚芝应徧紫，邓橘未全黄。渠浊村舂急，旗高社酒香。故山归梦喜，先入读书堂。
商于朝雨霁，归路有秋光。背坞猿收果，投岩麝退香。建瓴真得势，横戟岂能当。割地张仪诈，谋身绮季长。清渠州外月，黄叶庙前霜。今日看云意，依依入帝乡。
此去三梁远，今来万里携。西施因网得，秦客被花迷。可在青鹦鹉，非关碧野鸡。约眉怜翠羽，刮目想金篦。瘴气笼飞远，蛮花向坐低。轻于赵皇后，贵极楚悬黎。都护矜罗幕，佳人炫绣袿。屏风临烛扣，捍拨倚香脐。旧思牵云叶，新愁待雪泥。爱堪通梦寐，画得不端倪。地锦排苍雁，帘钉镂白犀。曙霞星斗外，凉月露盘西。妬好休夸舞，经寒且少啼。红楼三十级，稳稳上丹梯。
人欲天从竟不疑，莫言圆盖便无私。秦中已久乌头白，却是君王未备知。
莲华峰下锁雕梁，此去瑶池地共长。好为麻姑到东海，劝栽黄竹莫栽桑。
华清恩幸古无伦，犹恐蛾眉不胜人。未免被他褒女笑，只教天子暂蒙尘。
夕阳归路后，霜野物声干。集鸟翻渔艇，残虹拂马鞍。刘桢元抱病，虞寄数辞官。白袷经年卷，西来及早寒。
本以高难饱，徒劳恨费声。五更疎欲断，一树碧无情。薄宦梗犹泛，故园芜已平。烦君最相警，我亦举家清。
春咏敢轻裁，衔辞入半杯。已遭江映柳，更被雪藏梅。寡和真徒尔，殷忧动即来。从诗得何报，惟感二毛催。
潭州官舍暮楼空，今古无端入望中。湘泪浅深滋竹色，楚歌重叠怨兰丛。陶公战舰空滩雨，贾傅承尘破庙风。目断故园人不至，松醪一醉与谁同。
江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入，楚路高歌自欲翻。万里相逢欢复泣，凤巢西隔九重门。
离居星岁易，失望死生分。酒瓮凝余桂，书签冷旧芸。江风吹鴈急，山木带蝉曛。一呌千回首，天高不为闻。
有美扶皇运，无谁荐直言。已为秦逐客，复作楚冤魂。湓浦应分派，荆江有会源。幷将添恨泪，一洒问乾坤。
剑外从军远，无家与寄衣。散关三尺雪，回梦旧鸳机。
向晚意不适，驱车登古原。夕阳无限好，只是近黄昏。
一笑相倾国便亡，何劳荆棘始堪伤。小怜玉体横陈夜，已报周师入晋阳。
巧笑知堪敌万几，倾城最在著戎衣。晋阳已陷休回顾，更请君王猎一围。
白阁他年别，朱门此夜过。疎帘留月魄，珍簟接烟波。太守三刀梦，将军一箭歌。国租容客旅，香熟玉山禾。
玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
虏骑胡兵一战摧，万灵回首贺轩台。天教李令心如日，可要昭陵石马来。
九庙无尘八马回，奉天城垒长春苔。咸阳原上英雄骨，半向君家养马来。
世上苍龙种，人间武帝孙。小来惟射猎，兴罢得乾坤。渭水天开苑，咸阳地献原。英灵殊未已，丁傅渐华轩。
动春何限叶，撼晓几多枝。解有相思[否]，应无不舞时。絮飞藏皓蝶，带弱露黄鹂。倾国宜通体，谁来独赏眉。
巴江可惜柳，柳色绿侵江。好向金銮殿，移阴入绮窗。
咸阳宫阙郁嵯峨，六国楼台艳绮罗。自是当时天帝醉，不关秦地有山河。
共受征南不次恩，报恩惟是有忘言。岩花涧草西林路，未见高僧只见猿。
昔叹谗销骨，今伤泪满膺。空余双玉剑，无复一壶冰。江势翻银砾，天文露玉绳。何因携庾信，同去哭徐陵。
城头叠鼓声，城下暮江清。欲问渔阳掺，时无祢正平。
年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒垆从古擅风流。浣花牋纸桃花色，好好题诗咏玉钩。
杨柳路尽处，芙蓉湖上头。虽同锦步障，独映钿箜篌。鸳鸯可羡头俱白，飞去飞来烟雨秋。
城窄山将压，江宽地共浮。东南通绝域，西北有高楼。神护青枫岸，龙移白石湫。殊乡竟何祷，箫鼓不曾休。
君问归期未有期，巴山夜雨涨秋池。何当共剪西窗烛，却话巴山夜雨时。
茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。
许靖犹羁宦，安仁复悼亡。兹辰聊属疾，何日免殊方。秋蝶无端丽，寒花只暂香。多情真命薄，容易即回肠。
榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
天上参旗过，人间烛燄销。谁言整双履，便是隔三桥。知处黄金鏁，曾来碧绮寮。凭栏明日意，池阔雨萧萧。
洞中屐响省分携，不是花迷客自迷。珠树重行怜翡翠，玉楼双舞羡鹍鸡。兰回旧蘂缘屏绿，椒缀新香和壁泥。唱尽阳关无限叠，半杯松叶冻颇黎。
近郭西溪好，谁堪共酒壶。苦吟防柳恽，多泪怯杨朱。野鹤随君子，寒松揖大夫。天涯常病意，岑寂胜欢娱。
定定住天涯，依依向物华。寒梅最堪恨，常作去年花。
章台从掩映，郢路更参差。见说风流极，来当婀娜时。桥回行欲断，隄远意相随。忍放花如雪，青楼扑酒旗。
已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
为恋巴江好，无辞瘴雾蒸。纵能朝杜宇，可得值苍鹰。石小虚填海，芦铦未破矰。
想像咸池日欲光，五更钟后更回肠。三年苦雾巴江水，不为离人照屋梁。
复壁交青琐，重帘挂紫绳。如何一柱观，不碍九枝灯。扇薄常规月，钗斜只镂冰。歌成犹未唱，秦火入夷陵。
柳映江潭底有情，望中频遣客心惊。巴雷隐隐千山外，更作章台走马声。
石城夸窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
元和天子神武姿，彼何人哉轩与羲。誓将上雪列圣耻，坐法宫中朝四夷。淮西有贼五十载，封狼生䝙䝙生罴。不据山河据平地，长戈利矛日可麾。帝得圣相相曰度，贼斫不死神扶持。腰悬相印作都统，阴风惨澹天王旗。愬武古通作牙爪，仪曹外郎载笔随。行军司马智且勇，十四万众犹虎貔。入蔡缚贼献太庙，功无与让恩不訾。帝曰汝度功第一，汝从事愈宜为辞。愈拜稽首蹈且舞，金石刻画臣能为。古者世称大手笔，此事不系于职司。当仁自古有不让，言讫屡颔天子颐。公退斋戒坐小阁，濡染大笔何淋漓。点窜尧典舜典字，涂改清庙生民诗。文成破体书在纸，清晨再拜铺丹墀。表曰臣愈昧死上，咏神圣功书之碑。碑高三丈字如斗，负以灵鼇蟠以螭。句奇语重喻者少，谗之天子言其私。长绳百尺拽碑倒，麤砂大石相磨治。公之斯文若元气，先时已入人肝脾。汤盘孔鼎有述作，今无其器存其辞。呜呼圣皇及圣相，相与烜赫流淳熙。公之斯文不示后，曷与三五相攀追。愿书万本诵万过，口角流沫右手胝。传之七十有二代，以为封禅玉检明堂基。
二十中郎未足希，骊驹先自有光辉。兰亭䜩罢方回去，雪夜诗成道韫归。汉苑风烟吹客梦，云台洞穴接郊扉。嗟予久抱临邛渴，便欲因君问钓矶。
气尽前溪舞，心酸子夜歌。峡云寻不得，沟水欲如何。朔雁传书绝，湘篁染泪多。无由见颜色，还自托微波。
竹坞无尘水槛清，相思迢递隔重城。秋阴不散霜飞晚，留得枯荷听雨声。
凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
梦泽悲风动白茅，楚王葬尽满城娇。未知歌舞能多少，虚减宫厨为细腰。
水精如意玉连环，下蔡城危莫破颜。红绽樱桃含白雪，断肠声里唱阳关。
白日相思可奈何，严城清夜断经过。只知解道春来瘦，不道春来独自多。
微意何曾有一毫，空携笔砚奉龙韬。自蒙半夜传衣后，不羡王祥得佩刀。
秘殿崔嵬拂彩霓，曹司今在殿东西。赓歌太液翻黄鹄，从猎陈仓获碧鸡。晓饮岂知金掌迥，夜吟应讶玉绳低。钧天虽许人间听，阊阖门多梦自迷。
望郎临古郡，佳句洒丹青。应自丘迟宅，仍过柳恽汀。封来江渺渺，信去雨冥冥。句曲闻仙诀，临川得佛经。朝吟搘客枕，夜读漱僧瓶。不见衔芦雁，空流腐草萤。土宜悲坎井，天怒识雷霆。象卉分疆近，蛟涎浸岸腥。补羸贪紫桂，负气托青萍。万里悬离抱，危于讼合铃。
初梦龙宫宝燄然，瑞霞明丽满晴天。旋成醉倚蓬莱树，有个仙人拍我肩。少顷远闻吹细管，闻声不见隔飞烟。逡巡又过潇湘雨，雨打湘灵五十弦。瞥见冯夷殊怅望，鲛绡休卖海为田。亦逢毛女无憀极，龙伯擎将华岳莲。恍惚无倪明又暗，低迷不已断还连。觉来正是平阶雨，独背寒灯枕手眠。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
不妨何范尽诗家，未解当年重物华。远把龙山千里雪，将来拟并洛阳花。
沈约怜何逊，延年毁谢庄。清新俱有得，名誉底相伤。
雾夕咏芙蕖，何郎得意初。此时谁最赏，沈范两尚书。
白道萦回入暮霞，斑骓嘶断七香车。春风自共何人笑，枉破阳城十万家。
燕体伤风力，鸡香积露文。殷鲜一相杂，啼笑两难分。月里宁无姊，云中亦有君。三清与仙岛，何事亦离群。
珠馆薰燃久，玉房梳扫余。烧兰才作烛，襞锦不成书。本以亭亭远，翻嫌眽眽疎。回头问残照，残照更空虚。
上帝深宫闭九阍，巫咸不下问衔冤。广陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
高楼风雨感斯文，短翼差池不及群。刻意伤春复伤别，人间惟有杜司勋。
一夕南风一叶危，荆云回望夏云时。人生岂得轻离别，天意何曾忌崄巇。骨肉书题安绝徼，蕙兰蹊径失佳期。洞庭湖阔蛟龙恶，却羡杨朱泣路岐。
碧瓦衔珠树，红轮结绮寮。无双汉殿鬓，第一楚宫腰。雾唾香难尽，珠啼冷易销。歌从雍门学，酒是蜀城烧。柳暗将翻巷，荷欹正抱桥。钿辕开道入，金管隔隣调。梦到飞魂急，书成即席遥。河流冲柱转，海沫近槎飘。吴市𧏗蛦甲，巴賨翡翠翘。他时未知意，重叠赠娇饶。
叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
韩蝶翻罗幕，曹蝇拂绮窗。鬬鸡回玉勒，融麝暖金釭。瑇瑁明书阁，琉璃冰酒缸。画楼多有主，鸾凤各双双。
萱草含丹粉，荷花抱绿房。鸟应悲蜀帝，蝉是怨齐王。通内藏珠府，应官解玉坊。桥南荀令过，十里送衣香。
一盏新罗酒，凌晨恐易消。归应冲鼓半，去不待笙调。歌好惟愁和，香浓岂惜飘。春场铺艾帐，下马雉媒娇。
全溪不可到，况复尽余醅。汉苑生春水，昆池换劫灰。战蒲知雁唼，皱月觉鱼来。清兴恭闻命，言诗未敢回。
闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
怅望西溪水，潺湲奈尔何。不惊春物少，只觉夕阳多。色染妖韶柳，光含窈窕萝。人间从到海，天上莫为河。凤女弹瑶瑟，龙孙撼玉珂。京华他夜梦，好好寄云波。
无奈巴南柳，千条傍吹台。更将黄映白，拟作杏花媒。
乐府闻桃叶，人前道得无。劝君书小字，慎莫唤官奴。
外戚平羌第一功，生年二十有重封。直登宣室螭头上，横过干泉豹尾中。别馆觉来云雨梦，后门归去蕙兰丛。灞陵夜猎随田窦，不识寒郊自转蓬。
近知名阿侯，住处小江流。腰细不胜舞，眉长惟是愁。黄金堪作屋，何不作重楼。
仙翁无定数，时入一壶藏。夜夜桂露湿，村村桃水香。醉中抛浩劫，宿处起神光。药裹丹山凤，碁函白石郎。弄河移砥柱，吞日倚扶桑。龙竹裁轻策，鲛绡熨下裳。树栽嗤汉帝，桥扳笑秦王。径欲随关令，龙沙万里强。
郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
家近红蕖曲水滨，全家罗袜起秋尘。莫将越客千丝网，网得西施别赠人。
汉水方城带百蛮，四隣谁道乱周班。如何一梦高唐雨，自此无心入武关。
上国社方见，此乡秋不归。为矜皇后舞，犹著羽人衣。拂水斜纹乱，衔花片影微。卢家文杏好，试近莫愁飞。
将泥红蓼岸，得草绿杨村。命侣添新意，安巢复旧痕。去应逢阿母，来莫害王孙。记取丹山凤，今为百鸟尊。
人生何处不离群，世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风簷夜雨声。
猿鸟犹疑畏简书，风云常为护储胥。徒令上将挥神笔，终见降王走传车。管乐有才终不忝，关张无命欲何如。他年锦里经祠庙，梁父吟成恨有余。
六曲连环接翠帷，高楼半夜酒醒时。掩灯遮雾密如此，雨落月明俱不知。
欲入卢家白玉堂，新春催破舞衣裳。蝶衔红蘂蜂衔粉，共助青楼一日忙。
蜀相阶前柏，龙蛇捧閟宫。阴成外江畔，老向惠陵东。大树思冯异，甘棠忆召公。叶凋湘燕雨，枝拆海鹏风。玉垒经纶远，金刀历数终。谁将出师表，一为问昭融。
撩钗盘孔雀，恼带拂鸳鸯。萝荐谁教近，斋时锁洞房。
一岁林花即日休，江间亭下怅淹留。重吟细把真无奈，已落犹开未放愁。山色正来衔小苑，春阴只欲傍高楼。金鞍忽散银壶漏，更醉谁家白玉钩。
十二层城阆苑西，平时避暑拂虹霓。云随夏后双龙尾，风逐周王八骏蹄。吴岳晓光连翠𪩘，甘泉晚景上丹梯。荔枝卢橘沾恩幸，鸾鹊天书湿紫泥。
族亚齐安陆，风高汉武威。烟波别墅醉，花月后门归。青海闻传箭，天山报合围。一朝携剑起，上马即如飞。
历览前贤国与家，成由勤俭破由奢。何须琥珀方为枕，岂得真珠始是车。运去不逢青海马，力穷难拔蜀山蛇。几人曾预南薰曲，终古苍梧哭翠华。
十二楼前再拜辞，灵风正满碧桃枝。壶中若是有天地，又向壶中伤别离。
昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射复蜡灯红。嗟余听鼓应官去，走马兰台类断蓬。
闻到阊门萼绿华，昔年相望抵天涯。岂知一夜秦楼客，偷看吴王苑内花。
青雀西飞竟未回，君王长在集灵台。侍臣最有相如渴，不赐金茎露一杯。
来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。金蟾啮鏁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。
含情春晼晚，暂见夜阑干。楼响将登怯，帘烘欲过难。多羞钗上燕，真媿镜中鸾。归去横塘晓，华星送宝鞍。
何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
佳兆联翩遇凤凰，雕文羽帐紫金床。桂花香处同高第，柿叶翻时独悼亡。乌鹊失栖长不定，鸳鸯何事自相将。京华庸蜀三千里，送到咸阳见夕阳。
地暖无秋色，江晴有暮晖。空余蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
照梁初有情，出水旧知名。帬衩芙蓉小，钗茸翡翠轻。锦长书郑重，眉细恨分明。莫近弹碁局，中心最不平。
初来小苑中，稍与琐闱通。远恐芳尘断，轻忧艳雪融。只知防皓露，不觉逆尖风。回首双飞燕，乘时入绮栊。
长眉画了绣帘开，碧玉行收白玉台。为问翠钗钗上凤，不知香颈为谁回。
寿阳公主嫁时妆，八字宫眉捧额黄。见我佯羞频照影，不知身属冶游郎。
八岁偷照镜，长眉已能画。十岁去踏青，芙蓉作帬衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。
幽人不倦赏，秋暑贵招邀。竹碧转怅望，池清尤寂寥。露花终裛湿，风蝶强娇饶。此地如携手，兼君不自聊。
谢傅门庭旧末行，今朝歌管属檀郎。更无人处帘垂地，欲拂尘时簟竟床。嵇氏幼男犹可悯，左家娇女岂能忘。秋霖腹疾俱难遣，万里西风夜正长。
乘兴南游不戒严，九重谁省谏书函。春风举国裁宫锦，半作障泥半作帆。
高阁客竟去，小园花乱飞。参差连曲陌，迢遰送斜晖。肠断未忍扫，眼穿仍欲归。芳心向春尽，所得是沾衣。
池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
大夏资轻策，全溪赠所思。静怜穿树远，滑想过苔迟。鹤怨朝还望，僧闲暮有期。风流真底事，常欲傍清羸。
娉婷小苑中，婀娜曲池东。朝佩皆垂地，仙衣尽带风。七贤宁占竹，三品且饶松。肠断灵和殿，先皇玉座空。
日下繁香不自持，月中流艳与谁期。迎忧急鼓疎钟断，分隔休灯灭烛时。张盖欲判江滟滟，回头更望柳丝丝。从来此地黄昏散，未信河梁是别离。
沟水分流西复东，九秋霜月五更风。离鸾别凤今何在，十二玉楼空更空。
昨夜双钩败，今朝百草输。关西狂小吏，惟喝遶床卢。
淡云轻雨拂高唐，玉殿秋来夜正长。料得也应怜宋玉，一生惟事楚襄王。
秋水悠悠浸墅扉，梦中来数觉来稀。玄蝉去尽叶黄落，一树冬青人未归。
城郭休过识者稀，哀猿啼处有柴扉。沧江白日樵渔路，日暮归来雨满衣。
玉匣清光不复持，菱花散乱月轮亏。秦台一照山鸡后，便是孤鸾罢舞时。
紫府仙人号宝灯，云浆未饮结成冰。如何雪月交光夜，更在瑶台十二层。
固漆投胶不可开，赠君珍重抵琼瑰。君王晓坐金銮殿，只待相如草诏来。
李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
曾逐东风拂舞筵，乐游春苑断肠天。如何肯到清秋日，已带斜阳又带蝉。
身属中军少得归，木兰花尽失春期。偷随柳絮到城外，行过水西闻子规。
潘岳无妻客为愁，新人来坐旧妆楼。春风犹自疑联句，雪絮相和飞不休。
长亭岁尽雪如波，此去秦关路几多。惟有梦中相近分，卧来无睡欲如何。
清时无事奏明光，不遣当关报早霜。中禁词臣寻引领，左川归客自回肠。郎君下笔惊鹦鹉，侍女吹笙弄凤凰。空寄大罗天上事，众仙同日咏霓裳。
待得郎来月已低，寒暄不道醉如泥。五更又欲向何处，骑马出门乌夜啼。
户外重阴黯不开，含羞迎夜复临台。潇湘浪上有烟景，安得好风吹汝来。
为有云屏无限娇，凤城寒尽怕春宵。无端嫁得金龟壻，辜负香衾事早朝。
相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
碧城十二曲阑干，犀辟尘埃玉辟寒。阆苑有书多附鹤，女床无树不栖鸾。星沉海底当窗见，雨过河源隔座看。若是晓珠明又定，一生长树水晶盘。
对影闻声已可怜，玉池荷叶正田田。不逢萧史休回首，莫见洪崖又拍肩。紫凤放娇衔楚佩，赤鳞狂舞拨湘弦。鄂君怅望舟中夜，绣被焚香独自眠。
七夕来时先有期，洞房帘箔至今垂。玉轮顾兔初生魄，铁网珊瑚未有枝。检与神方教驻景，收将凤纸写相思。武皇内传分明在，莫道人间总不知。
寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。
旋扑珠帘过粉墙，轻于柳絮重于霜。已随江令夸琼树，又入卢家妬玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。
小苑华池烂熳通，后门前槛思无穷。宓妃腰细才胜露，赵后身轻欲倚风。红壁寂寥崖蜜尽，碧帘迢遰雾巢空。青陵粉碟休离恨，长定相逢二月中。
外戚封侯自有恩，平明通籍九华门。金唐公主年应小，二十君王未许婚。
稻粱犹足活诸雏，妬敌专场好自娱。可要五更惊晓梦，不辞风雪为阳乌。
明神司过岂令冤，暗室由来有祸门。莫为无人欺一物，他时须虑石能言。
恐是仙家好别离，故教迢遰作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
已驾七香车，心心待晓霞。风轻惟响珮，日薄不嫣花。桂嫩传香远，榆高送影斜。成都过卜肆，曾妬识灵槎。
绕树无衣月正高，邺城新泪溅云袍。几年始得逢秋闰，两度填河莫告劳。
远书归梦两悠悠，只有空床敌素秋。堦下青苔与红树，雨中寥落月中愁。
三更三点万家眠，露欲为霜月堕烟。鬬鼠上堂蝙蝠出，玉琴时动倚窗弦。
玉山高与阆风齐，玉水清流不贮泥。何处更求回日驭，此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
下马捧椒浆，迎神白玉堂。如何铁如意，独自与姚苌。
摵摵度瓜园，依依傍竹轩。秋池不自冷，风叶共成喧。窗迥有时见，簷高相续翻。侵宵送书雁，应为稻粱恩。
暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
锦帏初卷卫夫人，绣被犹堆越鄂君。垂手乱翻雕玉佩，招腰争舞郁金帬。石家蜡烛何曾剪，荀令香炉可待熏。我是梦中传彩笔，欲书花叶寄朝云。
春物岂相干，人生只强欢。花犹曾敛夕，酒竟不知寒。异城东风湿，中华上象宽。此楼堪北望，轻命倚危栏。
千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。
飞来绣户阴，穿过画楼深。重傅秦台粉，轻涂汉殿金。相兼惟柳絮，所得是花心。可要凌孤客，邀为子夜吟。
新人桥上著春衫，旧主江边侧帽簷。愿得化为红绶带，许教双凤一时衔。
来时西馆阻佳期，去后漳河隔梦思。知有宓妃无限意，春松秋菊可同时。
背阙归藩路欲分，水边风日半西曛。荆王枕上原无梦，莫枉阳台一片云。
压迳复缘沟，当窗又映楼。终销一国破，不啻万金求。鸾凤戏三岛，神仙居十洲。应怜萱草淡，却得号忘忧。
珠实虽先熟，琼莩纵早开。流鸎犹故在，争得讳含来。
众果莫相诮，天生名品高。何因古乐府，惟有郑樱桃。
后合罢朝眠，前墀思黯然。梅应未假雪，柳自不胜烟。泪续浅深绠，肠危高下弦。红颜无定所，得失在当年。
北湖南埭水漫漫，一片降旗百尺竿。三百年间同晓梦，钟山何处有龙盘。
一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
眠沙卧水自成群，曲岸残阳极浦云。那解将心怜孔翠，羁雌长共故雄分。
朝元阁迥羽衣新，首按昭阳第一人。当日不来高处舞，可能天下有胡尘。
梓潼不见马相如，更欲南行问酒垆。行到巴西觅谯秀，巴西惟是有寒芜。
永寿兵来夜不扃，金莲无复印中庭。梁台歌管三更罢，犹自风摇九子铃。
匝路亭亭艳，非时裛裛香。素娥惟与月，青女不饶霜。赠远虚盈手，伤离适断肠。为谁成早秀，不待作年芳。
青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
自有仙才自不知，十年长梦采华芝。秋风动地黄云暮，归去嵩阳寻旧师。
知访寒梅过野塘，久留金勒为回肠。谢郎衣袖初翻雪，荀令熏炉更换香。何处拂胸资蝶粉，几时涂额藉蜂黄。维摩一室虽多病，亦要天花作道场。
春风虽自好，春物太昌昌。若教春有意，惟遣一枝芳。我意殊春意，先春已断肠。
玉垒高桐拂玉绳，上含非雾下含冰。枉教紫凤无栖处，斵作秋琴弹坏陵。
通灵夜醮达清晨，承露盘晞甲帐春。王母不来方朔去，更须重见李夫人。
一桃复一李，井上占年芳。笑处如临镜，窥时不隐墙。敢言西子短，谁觉宓妃长。珠玉终相类，同名作夜光。
促漏遥钟动静闻，报章重叠杳难分。舞鸾镜匣收残黛，睡鸭香炉换夕熏。归去定知还向月，梦来何处更为云？南塘渐暖蒲堪结，两两鸳鸯护水纹。
惊鱼拨刺燕翩翾，独自江东上钓船。今日春光太漂荡，谢家轻絮沈郎钱。
任昉当年有美名，可怜才调最纵横。梁台初建应惆怅，不得萧公作骑兵。
都无色可并，不奈此香何。瑶席乘凉设，金羁落晚过。回衾灯照绮，渡韈水沾罗。预想前秋别，离居梦櫂歌。
独下长亭念过秦，五松不见见舆薪。只应既斩斯高后，寻被樵人用斧斤。
山东今岁点行频，几处冤魂哭虏尘。灞水桥边倚华表，平时二月有东巡。
昔去灵山非拂席，今来沧海欲求珠。楞伽顶上清凉池，善眼仙人忆我无。
苦海迷途去未因，东方过此几微尘。何当百亿莲花上，一一莲花见佛身。
鸾扇斜分凤幄开，星桥横过鹊飞回。争将世上无期别，换得年年一度来。
晓用云添句，寒将雪命篇。良辰多自感，作者岂皆然。熟寝初同鹤，含嘶欲并蝉。题诗长不展，得处定应偏。南浦无穷树，西楼不住烟。改成人寂寂，寄与路绵绵。星势寒垂地，河声晓上天。夫君自有恨，聊借此中传。
冀马燕犀动地来，自埋红粉自成灰。君王若道能倾国，玉辇何由过马嵬。
海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
幸会东城宴未回，年华忧共水相催。梁家宅里秦宫入，赵后楼中赤凤来。冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。
嘉陵江水此东流，望喜楼中忆阆州。若到阆中还赴海，阆州应更有高楼。
千里嘉陵江水色，含烟带月碧于蓝。今朝相送东流后，犹自驱车更向南。
曙爽行将拂，晨清坐欲凌。别离真不那，风物正相仍。漫水任谁照，衰花浅自矜。还将两袖泪，同向一窗灯。桂树乖真隐，芸香是小惩。清规无以况，且用玉壶冰。
七国三边未到忧，十三身袭富平候。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。
有怀非惜恨，不奈寸肠何。即席回弥久，前时断固多。热应翻急烧，冷欲彻微波。隔树澌澌雨，通池点点荷。倦程山向背，望国阙嵯峨。故念飞书及，新懽借梦过。染筠休伴泪，绕雪莫追歌。拟问阳台事，年深楚语讹。
欲构中天正急材，自缘烟水恋平台。人间只有嵇延祖，最望山公启事来。
拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
红露花房白蜜脾，黄蜂紫蝶两参差。春窗一觉风流梦，却是同袍不得知。
草下阴虫叶上霜，朱栏迢遰压湖光。兔寒蟾冷桂花白，此夜姮娥应断肠。
上国昔相值，亭亭如欲言。异乡今暂赏，眽眽岂无恩。援少风多力，墙高月有痕。为含无限意，遂对不胜繁。仙子玉京路，主人金谷园。几时辞碧落，谁伴过黄昏。镜拂铅华腻，炉藏桂烬温。终应催竹叶，先拟咏桃根。莫学啼成血，从教梦寄魂。吴王采香径，失路入烟村。
皎洁终无倦，煎熬亦自求。花时随酒远，雨后背窗休。冷暗黄茅驿，暄明紫桂楼。锦囊名画揜，玉局败碁收。何处无佳梦，谁人不隐忧。影随帘押转，光信簟文流。客自胜潘岳，侬今定莫愁。固应留半燄，廻照下帏羞。
舟小回仍数，楼危凭亦频。燕来从及社，蝶舞太侵晨。绛雪除烦后，霜梅取味新。年华无一事，只是自伤春。
尝闻宓妃韈，渡水欲生尘。好借常娥著，清秋踏月轮。
道却横波字，人前莫谩羞。只应同楚水，长短入淮流。
本来银汉是红墙，隔得卢家白玉堂。谁与王昌报消息，尽知三十六鸳鸯。
暂凭樽酒送无憀，莫损愁眉与细腰。人世死前惟有别，春风争拟惜长条。
含烟惹雾每依依，万绪千条拂落晖。为报行人休尽折，半留相送半迎归。
共上云山独下迟，阳台白道细如丝。君今并倚三珠树，不记人间落叶时。
郡斋何用酒如泉，饮德先时已醉眠。若共门人推礼分，戴崇争得及彭宣。
压河连华势孱颜，鸟没云归一望间。杨仆移关三百里，可能全是为荆山。
离思羁愁日欲晡，东周西雍此分涂。回銮佛寺高多少，望尽黄河一曲无。
宋玉平生恨有余，远循三楚吊三闾。可怜留著临江宅，异代应教庾信居。
路遶函关东复东，身骑征马逐惊蓬。天池辽阔谁相待，日日虚乘九万风。
雪中梅下与谁期，梅雪相兼一万枝。若是石城无艇子，莫愁还自有愁时。
山驿荒凉白竹扉，残灯向晓梦清晖。右银台路雪三尺，凤诏裁成当直归。
通谷阳林不见人，我来遗恨古时春。宓妃漫结无穷恨，不为君王杀灌均。
中路因循我所长，古来才命两相妨。劝君莫强安蛇足，一醆芳醪不得尝。
珠箔轻明拂玉墀，披香新殿鬬腰支。不须看尽鱼龙戏，终遣君王怒偃师。
君恩如水向东流，得宠忧移失宠愁。莫向尊前奏花落，凉风只在殿西头。
楼上黄昏欲望休，玉梯横绝月中钩。芭蕉不展丁香结，同向春风各自愁。
东南日出照高楼，楼上离人唱石州。总把春山扫眉黛，不知供得几多愁。
山上离宫宫上楼，楼前宫畔暮江流。楚天长短黄昏雨，宋玉无愁亦自愁。
瑶池阿母绮窗开，黄竹歌声动地哀。八骏日行三万里，穆王何事不重来。
为有桥边拂面香，何曾自敢占流光。后庭玉树承恩泽，不信年华有断肠。
昔岁陪游旧迹多，风光今日两蹉跎。不因醉本兰亭在，兼忘当年旧永和。
地险悠悠天险长，金陵王气应瑶光。休夸此地分天下，只得徐妃半面妆。
乘运应须宅八荒，男儿安在恋池隍。君王自起新丰后，项羽何曾在故乡。
十岁裁诗走马成，冷灰残烛动离情。桐花万里丹山路，雏凤清于老凤声。
劒栈风樯各苦辛，别时冰雪到时春。为凭何逊休联句，瘦尽东阳姓沈人。
粥香饧白杏花天，省对流鸎坐绮筵。今日寄来春已老，凤楼迢递忆秋千。
国事分明属灌均，西陵魂断夜来人。君王不得为天子，半为当时赋洛神。
松篁台殿蕙香帏，龙护瑶窗凤掩扉。无质易迷三里雾，不寒长著五铢衣。人间定有崔罗什，天上应无刘武威。寄问钗头双白燕，每朝珠馆几时归。
麝重愁风逼，罗疎畏月侵。怨魂迷恐断，娇喘细疑沈。数急芙蓉带，频抽翡翠簪。柔情终不远，遥妬已先深。浦冷鸳鸯去，园空蛱蝶寻。蜡花长递泪，筝柱镇移心。觅使嵩云暮，回头灞岸阴。只闻凉叶院，露井近寒砧。
武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
一树浓姿独看来，秋庭暮雨类轻埃。不先摇落应为有，已欲别离休更开。桃绶含情依露井，柳绵相忆隔章台。天涯地角同荣谢，岂要移根上苑栽。
芳桂当年各一枝，行期未分压春期。江鱼朔雁长相忆，秦树嵩云自不知。下苑经过劳想像，东门送饯又差池。灞陵柳色无离恨，莫枉长条赠所思。
苦竹园南椒坞边，微香冉冉泪涓涓。已悲节物同寒雁，忍委芳心与暮蝉。细路独来当此夕，清尊相伴省他年。紫云新苑移花处，不取霜栽近御筵。
回望高城落晓河，长亭窗户压微波。水仙欲上鲤鱼去，一夜芙蓉红泪多。
朱邸方酬力战功，华筵俄叹逝波穷。回廊簷断燕飞去，小阁尘凝人语空。幽泪欲干残菊露，余香犹入败荷风。何能更涉泷江去，独立寒流吊楚宫。
永定河边一行柳，依依长发故年春。东来西去人情薄，不为清阴减路尘。
惜别夏仍半，回途秋已期。那修直谏草，更赋赠行诗。锦段知无报，青萍肯见疑。人生有通塞，公等系安危。警露鹤辞侣，吸风蝉抱枝。弹冠如不问，又到扫门时。
怅望银河吹玉笙，楼寒院冷接平明。重衾幽梦他年断，别树羁雌昨夜惊。月榭故香因雨发，风帘残烛隔霜清。不须浪作缑山意，湘瑟秦箫自有情。
海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
梁山兖水约从公，两地参差一旦空。谢墅庾村相吊后，自今歧路各西东。
敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
沦谪千年别帝宸，至今犹谢蘂珠人。但惊茅许同仙籍，不道刘卢是世亲。玉捡赐书迷凤篆，金华归驾冷龙鳞。不因杖屦逢周史，徐甲何曾有此身。
十二峰前落照微，高唐宫暗坐迷归。朝云暮雨长相接，犹自君王恨见稀。
月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。
东望花楼会不同，西来双燕信休通。仙人掌冷三霄露，玉女窗虚五夜风。翠袖自随回雪转，烛房寻类外庭空。殷勤莫使清香透，牢合金鱼鏁桂丛。
迢遰青门有几关，柳梢楼角见南山。明珠可贯须为佩，白璧堪裁且作环。子夜休歌团扇揜，新正未破剪刀闲。猿啼鹤怨终年事，未抵熏炉一夕间。
一丈红蔷拥翠筠，罗窗不识绕街尘。峡中寻觅长逢雨，月里依稀更有人。虚为错刀留远客，枉缘书札损文鳞。遥知小阁还斜照，羡杀乌龙卧锦茵。
九服归元化，三灵叶睿图。如何本初辈，自取屈牦诛。有甚当车泣，因劳下殿趋。何成奏云物，直是灭萑苻。证逮符书密，辞连性命俱。竟缘尊汉相，不早辨胡雏。鬼箓分朝部，军烽照上都。敢云堪恸哭，未免怨洪炉。
丹陛犹敷奏，彤庭歘战争。临危对卢植，始悔用庞萌。御仗收前殿，兵徒剧背城。苍黄五色棒，掩遏一阳生。古有清君侧，今非乏老成。素心虽未易，此举太无名。谁瞑衔冤目，宁吞欲绝声。近闻开寿䜩，不废用咸英。
玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
沩水闻贞媛，常山索锐师。昔忧迷帝力，今分送王姬。事等和强虏，恩殊睦本枝。四郊多垒在，此礼恐无时。
花明柳暗绕天愁，上尽重城更上楼。欲问孤鸿向何处，不知身世自悠悠。
怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
雌去雄飞万里天，云罗满眼泪潸然。不须长结风波愿，锁向金笼始两全。
湘波如泪色漻缪，楚厉迷魂逐恨遥。枫树夜猿愁自断，女萝山鬼语相邀。空归腐败犹难复，更困腥臊岂易招。但使故乡三户在，彩丝谁惜惧长蛟。
叠嶂千重呌恨猿，长江万里洗离魂。武昌若有山头石，为拂苍苔检泪痕。
羇绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
金殿销香闭绮栊，玉壶传点咽铜龙。狂飙不惜萝阴薄，清露偏知桂叶浓。斑竹岭边无限泪，景阳宫里及时钟。岂知为雨为云处，只有高唐十二峰。
贞吝嫌兹世，会心驰本原。人非四禅缚，地绝一尘喧。霜露欹高木，星河压故园。撕游傥为胜，九折幸回轩。
别地萧条极，如何更独来。秋应为黄叶，雨不厌青苔。沈约只能瘦，潘仁岂是才。杂情堪底寄，惟有冷于灰。
小苑试春衣，高楼倚暮晖。夭桃惟是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
荒村倚废营，投宿旅魂惊。断雁高仍急，寒溪晓更清。昔年尝聚盗，此日颇分兵。猜贰谁先致，三朝事始平。
曲岸风雷罢，东亭霁日凉。新秋仍酒困，幽兴暂江乡。摇落真何遽，交亲或未忘。一帆彭蠡月，数雁塞门霜。俗态虽多累，仙标发近狂。声名佳句在，身世玉琴张。万古山空碧，无人鬓免黄。骅骝忧老大，𫛸鴂妬芬芳。密竹沉虚籁，孤莲泊晚香。如何此幽胜，淹卧剧清漳。
深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
积雨晚骚骚，相思正郁陶。不知人万里，时有燕双高。寇盗缠三辅，莓苔滑百牢。圣朝推卫霍，归日动仙曹。
只得流霞酒一杯，空中箫鼓几时回。武夷洞里生毛竹，老尽曾孙更不来。
一片琼英价动天，连城十二昔虚传。良工巧费真为累，楮叶成来不直钱。
红莲幕下紫棃新，命断湘南病渴人。今日问君能寄否，二江风水接天津。
蓬岛烟霞阆苑钟，三官笺奏附金龙。茅君奕世仙曹贵，许掾全家道气浓。绛简尚参黄纸案，丹炉犹用紫泥封。不知他日华阳洞，许上经楼第几重。
百里阴云覆雪泥，行人只在雪云西。明朝惊破还乡梦，定是陈仓碧野鸡。
羽翼殊勋弃若遗，皇天有运我无时。庙前便接山门路，不长青松长紫芝。
白石莲花谁所共，六时长捧佛前灯。空庭苔藓饶霜露，时梦西山老病僧。大海龙宫无限地，诸天雁塔几多层。漫夸鹙子真罗汉，不会牛车是上乘。
迢遰高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
消息东郊木帝回，宫中行乐有新梅。沈香甲煎为庭燎，玉液琼苏作寿杯。遥望露盘疑是月，远闻鼍鼓欲惊雷。昭阳第一倾城客，不踏金莲不肯来。
神劒飞来不易销，碧潭珍重驻兰桡。自携明月移灯疾，欲就行云散锦遥。河伯轩窗通贝阙，水宫帷箔卷冰绡。他时燕脯无人寄，雨满空城蕙叶雕。
地宽楼已迥，人更迥于楼。细意经春物，伤酲属暮愁。望赊殊易断，恨久欲难收。大埶真无利，多情岂自由。空园兼树废，败港拥花流。书去青枫驿，鸿归杜若洲。单栖应分定，辞疾索谁忧。更替林鵶恨，惊频去不休。
相思树上合欢枝，紫凤青鸾共羽仪。肠断秦台吹管客，日西春尽到来迟。
汉家天马出蒲梢，苜蓿榴花遍近郊。内苑只知含凤觜，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松栢雨萧萧。
镜槛芙蓉入，香台翡翠过。拨弦惊火凤，交扇拂天鹅。隐忍阳城笑，喧传郢市歌。仙眉琼作叶，佛髻钿为螺。五里无因雾，三秋只见河。月中供药剩，海上得绡多。玉集胡沙割，犀留圣水磨。斜门穿戏蝶，小阁锁飞蛾。骑襜侵鞯卷，车帷约幰𨱂。传书两行雁，取酒一封𫘞。桥迥凉风压，沟横夕照和。待乌燕太子，驻马魏东阿。想像铺芳褥，依稀解醉罗。散时帘隔露，卧后幕生波。梯稳从攀桂，弓调任射莎。岂能抛断梦，听鼓事朝珂。
黎辟滩声五月寒，南风无处附平安。君怀一匹胡威绢，争拭酬恩泪得干。
迥拂来鸿急，斜催别燕高。已寒休惨淡，更远尚呼号。楚色分西塞，夷音接下牢。归舟天外有，一为戒波涛。
洞庭鱼可拾，不假更垂罾。闹若雨前蚁，多于秋后蝇。岂思鳞作簟，仍计腹为灯。浩荡天池路，翱翔欲化鹏。
春日在天涯，天涯日又斜。莺啼如有泪，为湿最高花。
国以斯文重，公仍内署来。风标森太华，星象逼中台。朝满迁鸎侣，门多吐凤才。宁同鲁司寇，惟铸一颜回。
延颈全同鹤，柔肠素怯猿。湘波无限泪，蜀魄有余冤。轻幰长无道，哀筝不出门。何由问香炷，翠幕自黄昏。
水急愁无地，山深故有云。那通极目望，又作断肠分。郑驿来虽及，燕台哭不闻。犹余遗意在，许刻镇南勋。
东人望幸久咨嗟，四海于今是一家。犹锁平时旧行殿，尽无宫户有宫鸦。
莫将画扇出帷来，遮掩春山滞上才。若道团圆似明月，此中须放桂花开。
非关宋玉有微辞，却是襄王梦觉迟。一自高唐赋成后，楚天云雨尽堪疑。
骊岫飞泉泛暖香，九龙呵护玉莲房。平明每幸长生殿，不从金舆惟寿王。
云鬓无端怨别离，十年移易住山期。东西南北皆垂泪，却是杨朱真本师。
长乐遥听上苑钟，彩衣称庆桂香浓。陆机始拟夸文赋，不觉云间有士龙。
清切曹司近玉除，比来秋兴复何如。崇文馆里丹霜后，无限红棃忆校书。
虎踞龙蹲纵复横，星光渐减雨痕生。不须并碍东西路，哭杀厨头阮步兵。
日日春光鬬日光，山城斜路杏花香。几时心绪浑无事，得及游丝百尺长。
巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
永巷长年怨绮罗，离情终日思风波。湘江竹上痕无限，岘首碑前洒几多。人去紫台秋入塞，兵残楚帐夜闻歌。朝来灞水桥边问，未抵青袍送玉珂。
伊水溅溅相背流，朱栏画阁几人游。漆灯夜照真无数，蜡炬晨炊竟未休。顾我有怀同大梦，期君不至更沉忧。西园碧树今谁主，与近高窗卧听秋。
流鸎飘荡复参差，渡陌临流不自持。巧啭岂能无本意，良辰未必有佳期。风朝露夜阴晴里，万户千门开闭时。
芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沈。清声不远行人去，一世荒城伴夜砧。
星使追还不自由，双童捧上绿琼辀。九枝灯下朝金殿，三素云中侍玉楼。凤女颠狂成久别，月娥孀独好同游。当时若爱韩公子，埋骨成灰恨未休。
小鼎煎茶面曲池，白须道士竹间棋。何人书破蒲葵扇，记著南塘移树时。
杳蔼逢仙迹，苍茫滞客途。何年归碧落，此路向皇都。消息期青雀，逢迎异紫姑。肠回楚国梦，心断汉宫巫。从骑裁寒竹，行车荫白榆。星娥一去后，月姊更来无。寡鹄迷苍壑，羇凰怨翠梧。惟应碧桃下，方朔是狂夫。
露如微霰下前池，月过回塘万竹悲。浮世本来多聚散，红蕖何事亦离披。悠扬归梦惟灯见，濩落生涯独酒知。岂到白头长只尔，嵩阳松雪有心期。
怅望人间万事违，私书幽梦约忘机。荻花村里鱼标在，石藓庭中鹿迹微。幽径定携僧共入，寒塘好与月相依。城中猘犬憎兰佩，莫损幽芳久不归。
龙槛沈沈水殿清，禁门深揜断人声。吴王宴罢满宫醉，日暮水漂花出城。
云母屏风烛影深，长河渐落晓星沈。常娥应悔偷灵药，碧海青天夜夜心。
残花啼露莫留春，尖髪谁非怨别人。若但掩关劳烛梦，宝钗何日不生尘。
虏马崩腾忽一狂，翠华无日到东方。天津西望肠真断，满眼秋波出苑墙。
此夜西亭月正圆，疎帘相伴宿风烟。梧桐莫更翻清露，孤鹤从来不得眠。
无事经年别远公，帝城钟晓忆西峰。炉烟消尽寒灯晦，童子开门雪满松。
不辞𫛸鴂妬年芳，但惜流尘暗烛房。昨夜西池凉露满，桂花吹断月中香。
海客乘槎上紫氛，星娥罢织一相闻。只应不惮牵牛妬，聊用支机石赠君。
嫩箨香苞初出林，于陵论价重如金。皇都陆海应无数，忍剪凌云一寸心。
风露澹清晨，帘间独起人。鸎花啼又笑，毕竟是谁春。
君到临邛问酒垆，近来还有长卿无。金徽却是无情物，不许文君忆故夫。
楼上春云水底天，五云章色破巴牋。诸生个个王恭柳，从事人人庾杲莲。六曲屏风江雨急，九枝灯檠夜珠圆。深慙走马金牛路，骤和陈王白玉篇。
高桃留晚实，寻得小庭南。矮堕绿云髻，欹危红玉簪。惜堪充凤食，痛已被鸎含。越鸟夸香荔，齐名亦未甘。
帷飘白玉堂，簟卷碧牙床。楚女当时意，萧萧髪彩凉。
遏云歌响清，回雪舞腰轻。只要君流眄，君倾国自倾。
石桥东望海连天，徐福空来不得仙。直遣麻姑与搔背，可能留命待桑田。
暗楼连夜阁，不拟为黄昏。未必断别泪，何曾妨梦魂。疑穿花逶迤，渐近火温黁。海底翻无水，仙家却有邨。锁香金屈[戌]，𣨼酒玉昆仑。羽白风交扇，冰清月映盆。旧欢尘自积，新岁电犹奔。霞绮空留段，云峰不带根。念君千里舸，江草漏灯痕。
平生误识白云夫，再到仙簷忆酒垆。墙外万株人绝迹，夕阳惟照欲栖乌。
莫羡仙家有上真，仙家暂谪亦千春。月中桂树高多少，试问西河斫树人。
扇风淅沥簟流离，万里南风滞所思。守到清秋还寂莫，叶丹苔碧闭门时。
孤鹤不睡云无心，衲衣筇杖来西林。院门昼锁回廊静，秋日当堦柿叶阴。
神仙有分岂关情，八马虚随落日行。莫恨名姬中夜没，君王犹自不长生。
华清别馆闭黄昏，碧草悠悠内厩门。自是明时不巡幸，至今青海有龙孙。
万树鸣蝉隔岸虹，乐游原上有西风。羲和自趁虞泉宿，不放斜阳更向东。
世间花叶不相伦，花入金盆叶作尘。惟有绿荷红菡萏，卷舒开合任天真。此[花]此叶常相映，翠减红衰愁杀人。
青女丁宁结夜霜，羲和辛苦送朝阳。丹丘万里无消息，几对梧桐忆凤皇。
不见姮娥影，清秋守月轮。月中闲杵臼，桂子捣成尘。
竟日小桃园，休寒亦未暄。坐鸎当酒重，送客出墙繁。啼久艳粉薄，舞多香雪翻。犹怜未圆月，先出照黄昏。
朱实鸟含尽，青楼人未归。南园无限树，独自叶如帏。
晴暖感余芳，红苞杂绛房。落时犹自舞，扫后更闻香。梦罢收罗荐，仙归勅玉箱。回肠九回后，犹有剩回肠。
笑啼俱不敢，几欲是吞声。遽遣离琴怨，都由半镜明。应防啼与笑，微露浅深情。
芳条得意红，飘落忽西东。分逐春风去，风回得故丛。明朝金井露，始看忆春风。
万里峰峦归路迷，未判容彩借山鸡。新春定有将雏乐，阿阁华池两处栖。
九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。
玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。
莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
不拣花朝与雪朝，五年从事霍嫖姚。君缘接座交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。
重帷深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
十顷平波溢岸清，病来惟梦此中行。相如未是真消渴，犹放沱江过锦城。
昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
流鸎舞蝶两相欺，不取花芳正结时。他日未开今日谢，嘉辰长短是参差。
饥乌翻树晚鸡啼，泣过秋原没马泥。二纪征南恩与旧，此时丹旐玉山西。
风露凄凄秋景繁，可怜荣落在朝昏。未央宫里三千女，但保红颜莫保恩。
荷叶生时春恨生，荷叶枯时秋恨成。深知身在情长在，怅望江头江水声。
黄昏封印点刑徒，愧负荆山入座隅。却羡卞和双刖足，一生无复没阶趋。
佳期不定春期赊，春物夭阏兴咨嗟。愿得句芒索青女，不教容易损年华。
东有青龙西白虎，中含福星包世度。玉壶渭水笑清潭，凿天不到牵牛处。骐驎踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
蔷薇泣幽素，翠带花钱小。娇郎痴若云，抱日西帘晓。枕是龙宫石，割得秋波色。玉簟失柔肤，但见蒙罗碧。忆得前年春，未语含悲辛。归来已不见，锦瑟长于人。今日涧底松，明日山头檗。愁到天池翻，相看不相识。
缓逐烟波起，如妬柳緜飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
密帐真珠络，温帏翡翠装。楚腰知便宠，宫眉正鬬强。结带悬栀子，绣领刺鸳鸯。轻寒衣省夜，金斗熨沉香。
郎船安两桨，侬舸动双桡。扫黛开宫额，裁裙约楚腰。乖期方积思，临酒欲拌娇。莫以采菱唱，欲羡秦台箫。
偷桃窃药事难兼，十二城中锁彩蟾。应共三英同夜赏，玉楼仍是水精帘。
卿卿不惜锁窗春，去作长楸走马身。闲倚绣帘吹柳絮，日高深院断无人。
碧云东去雨云西，苑路高高驿路低。秋水绿芜终尽分，夫君太骋锦障泥。
人高诗苦滞夷门，万里梁王有旧园。烟幌自应怜白纻，月楼谁伴咏黄昏。露桃涂颊依苔井，风柳夸腰住水村。苏小小坟今在否，紫兰香径与招魂。
浪迹江湖白发新，浮云一片是吾身。寒归山观随碁局，暖入汀洲逐钓轮。越桂留烹张翰鲙，蜀姜供煮陆机莼。相逢一笑怜疎放，他日扁舟有故人。
伊人卜筑自幽深，桂巷杉篱不可寻。柱上雕虫对书字，槽中瘦马仰听琴。求之流辈岂易得，行矣关山方独吟。赊取松醪一斗酒，与君相伴洒烦襟。
莫恃金汤忽太平，草间霜露古今情。空糊頳坏真何益，欲举黄旗竟未成。长乐瓦飞随水逝，景阳钟堕失天明。回头一吊箕山客，始信逃尧不为名。
看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
西师万众几时回，哀痛天书近已裁。文吏何曾重刀笔，将军犹自舞轮台。几时拓土成王道，从古穷兵是祸胎。陛下好生千万寿，玉楼长御白云杯。
密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
井络天彭一掌中，漫夸天设劒为峰。阵图东聚燕江石，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
燕雁迢迢隔上林，高秋望断正长吟。人间路有潼江险，天外山惟玉垒深。日向花间留返照，云从城上结层阴。三年已制思乡泪，更入新年恐不禁。
东征日调万黄金，几竭中原买鬬心。军令未闻诛马谡，捷书惟是报孙歆。但须鸑鷟巢阿阁，岂假鸱鸮在泮林。可惜前朝玄菟郡，积骸成莽阵云深。
何事荆台百万家，惟教宋玉擅才华。楚辞已不饶唐勒，风赋何曾让景差。落日渚宫供观阁，开年云梦送烟花。可怜庾信寻荒径，犹得三朝托后车。
籍籍征西万户侯，新缘贵婿起朱楼。一名我漫居先甲，千骑君翻在上头。云路招邀回彩凤，天河迢遰笑牵牛。南朝禁脔无人近，瘦尽琼枝咏四愁。
潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
玉管葭灰细细吹，流鸎上下燕参差。日西千遶池边树，忆把枯条撼雪时。
宣室求贤访逐臣，贾生才调更无伦。可怜夜半虚前席，不问苍生问鬼神。
多少分曹掌秘文，洛阳花雪梦随君。定知何逊缘联句，每到城东忆范云。
帘外辛夷定已开，开时莫放艳阳回。年华若到经风雨，便是胡僧话劫灰。
龙山晴雪凤楼霞，洞里迷人有几家。我为伤春心自醉，不劳君劝石榴花。
从来系日乏长绳，水去云回恨不胜。欲就麻姑买沧海，一杯春露冷如冰。
上帝钧天会众灵，昔人因梦到青冥。伶伦吹裂孤生竹，却为知音不得听。
祝融南去万重云，清啸无因更一闻。莫遣碧江通箭道，不教肠断忆同群。
花迳逶迤柳巷深，小阑亭舞啭春禽。相如解作长门赋，却用文君取酒金。
素琴弦断酒缾空，倚坐欹眠日已中。谁向刘灵天幕内，更当陶令北窻风。
姮娥捣药无时已，玉女投壶未肯休。何日桑田俱变了，不教伊水向东流。
毛延寿画欲通神，忍为黄金不顾人。马上琵琶行万里，汉宫长有隔生春。
云台高议正纷纷，谁定当时荡寇勋。日暮灞陵原上猎，李将军是故将军。
十八年来堕世间，瑶池归梦碧桃闲。如何汉殿穿针夜，又向窻中觑阿环。
窻下寻书细，溪边坐石平。水风醒酒病，霜日曝衣轻。鸡黍随人设，蒲渔得地生。前贤无不谓，容易即遗名。
高松出众木，伴我向天涯。客散初晴候，僧来不语时。有风传雅韵，无雪试幽姿。上药终相待，他年访伏龟。
酒薄吹还醒，楼危望已穷。江臯当落日，帆席见归风。烟带龙潭白，霞分鸟道红。殷勤报秋意，只是有丹枫。
桂水春犹早，昭川日正西。虎当官道鬬，猿上驿楼啼。绳烂金沙井，松干乳洞梯。乡音殊可骇，仍有醉如泥。
路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。
爱君茅屋下，向晚水溶溶。试墨书新竹，张琴和古松。坐来闻好鸟，归去度疎钟。明日还相见，桥南贳酒醲。
昔去真无奈，今还岂自知。青辞木奴橘，紫见地仙芝。四海秋风阔，千嵓暮景迟。向来忧际会，犹有五湖期。
玄武开新苑，龙舟䜩幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
池光忽隐墙，花气乱侵房。屏缘蝶留粉，窗油蜂印黄。官书推小吏，侍史从清郎。竝马更吟去，寻思有底忙。
柳带谁能结，花房未肯开。空余双蝶舞，竟绝一人来。半展龙须席，轻斟玛瑙杯。年年春不定，虚信岁前梅。
固有楼堪依，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁鸎。
幕府三年远，春秋一字襃。书论秦逐客，赋续楚离骚。地理南溟阔，天文北极高。酬恩抚身世，未觉胜鸿毛。
当风横去幰，临水卷空帷。北土秋千罢，南朝祓禊归。花情羞脉脉，柳意怅微微。莫叹佳期晚，佳期自古稀。
桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妬春袍。
出宿金尊掩，从公玉帐新。依依向余照，远远隔芳尘。细草翻惊雁，残花伴醉人。杨朱不用劝，只是更霑巾。
短顾何由遂，迟光且莫惊。鸎能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
萧洒傍回汀，依微过短亭。气凉先动竹，点细未开萍。稍促高高燕，微疎的的萤。故园烟草色，仍近五门青。
六百商于路，崎岖古共闻。蜂房春欲暮，虎穽日初曛。路向泉间辨，人从树杪分。更谁开捷径，速拟上青云。
结构何峰是，喧闲此地分。石梁高泻月，樵路细侵云。堰卧蛟螭室，希夷鸟兽群。近知西岭上，玉管有时闻。
卜夜容衰鬓，开筵属异方。烛分歌扇泪，雨送酒船香。江海三年客，乾坤百战场。谁能辞酩酊，淹卧剧清漳。
万里风来地，清江北望楼。云通梁苑路，月带楚城秋。刺字从漫灭，归途尚阻修。前程更烟水，吾道岂淹留。
客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。
旧镜鸾何处，衰桐凤不栖。金钱饶孔雀，锦段落山鸡。王子调清管，天人降紫泥。岂无云路分，相望不应迷。
绛纱弟子音尘绝，鸾镜佳人旧会稀。今日致身歌舞地，木棉花暖鹧鸪飞。
谢家离别正凄凉，少傅临岐赌佩囊。却忆短亭回首处，夜来烟雨满池塘。
陶令弃官后，仰眠书屋中。谁将五斗米，拟换北窗风。
孤蝶小徘徊，翩翾粉翅开。并应伤皎洁，频近雪中来。
帘垂幕半卷，枕冷被仍香。如何为相忆，魂梦过潇湘。
绝徼南通栈，孤城北枕江。猿声连月槛，鸟影落天窗。海石分碁子，郫筒当酒缸。生归话辛苦，别夜对凝釭。
忆奉莲花座，兼闻贝叶经。岩光分蜡屐，涧响入铜缾。日下徒推鹤，天涯正对萤。鱼山羡曹植，眷属有文星。
危亭题竹粉，曲沼嗅荷花。数日同携酒，平明不在家。寻幽殊未极，得句总堪夸。强下西楼去，西楼倚暮霞。
晚醉题诗赠物华，罢吟还醉忘归家。若无江氏五色笔，争奈河阳一县花。
旧著思玄赋，新编杂拟诗。江庭犹近别，山舍得幽期。嫩割周颙韭，肥烹鲍照葵。饱闻南烛酒，仍及拨醅时。
沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
桂林闻旧说，曾不异炎方。山响匡床语，花飘度腊香。几时逢雁足，著处断猿肠。独抚青青桂，临城忆雪霜。
沈宋裁辞矜变律，王杨落笔得良朋。当时自谓宗师妙，今日惟观对属能。
李杜操持事略齐，三才万象共端倪。集仙殿与金銮殿，可是苍蝇惑曙鸡。
生儿古有孙征虏，嫁女今无王右军。借问琴书终一世，何如旗盖仰三分。
代北偏师衔使节，关中裨将建行台。不妨常日饶轻薄，且喜临戎用草莱。
郭令素心非黩武，韩公本意在和戎。两都耆旧偏垂泪，临老中原见朔风。
思牢弩箭磨青石，绣额蛮渠三虎力。寻潮背日伺泅鳞，贝阙夜移鲸失色。纤纤粉簳馨香饵，绿鸭回塘养龙水。含冰汉语远于天，何由回作金盘死。
镀镮故锦縻轻拖，玉𥫽不动便门锁。水精眠梦是何人，栏药日高红髲𩭝。飞香上云春诉天，云梯十二门九关。轻身灭影何可望，粉蛾帖死屏风上。
云母滤宫月，夜夜白于水。赚得羊车来，低扇遮黄子。水精不觉冷，自刻鸳鸯翅。蚕缕茜香浓，正朝缠左臂。巴牋两三幅，满写承恩字。欲得识青天，昨夜苍龙是。
桂水寒于江，玉兔秋冷咽。海底觅仙人，香桃如瘦骨。紫鸾不肯舞，满翅蓬山雪。借得龙堂宽，晓出揲云髪。刘郎旧香炷，立见茂陵树。云孙帖帖卧秋烟，上元细字如蚕眠。
一带不结心，两股方安髻。慙愧白茅人，月没教星替。
剩结茱萸枝，多擘秋莲的。独自有波光，彩囊盛不得。
蛮丝系条脱，妍眼和香屑。寿宫不惜铸南人，柔肠早被秋眸割。清澄有余幽素香，鳏鱼渴凤真珠房。不知瘦骨类冰井，更许夜帘通晓霜。土花漠漠云茫茫，黄河欲尽天苍苍。
秋港菱花干，玉盘明月蚀。血渗两枯心，情多去未得。徒经白门伴，不见丹山客。未待刻作人，愁多有魂魄。谁将玉盘与，不死翻相误。天更阔于江，孙枝觅郎主。昔妬隣宫槐，道类双眉歛。今日繁红樱，抛人占长簟。翠襦不禁绽，留泪啼天眼。寒灰劫尽问方知，石羊不去谁相绊。
桐槿日零落，雨余方寂寥。枕寒庄蝶去，窻冷胤萤销。取适琴将酒，忘名牧与樵。平生有游旧，一一在烟霄。
地胜遗尘事，身闲念岁华。晚晴风过竹，深夜月当花。石乱知泉咽，苔荒任迳斜。陶然恃琴酒，忘却在山家。
宝婺摇珠珮，常娥照玉轮。灵归天上匹，巧遗世间人。花果香千户，笙竽滥四隣。明朝晒犊鼻，方信阮家贫。
愚公方住谷，仁者本依山。共誓林泉志，胡为尊俎间。华莲开菡萏，荆玉刻孱颜。爽气临周道，岚光入汉关。满壶徒蚁泛，高阁已苔斑。想就安车召，宁期负矢还。潘游全璧散，郭去半舟闲。定笑幽人迹，鸿轩不可攀。
羽翼摧残日，郊园寂寞时。晓鸡惊树雪，寒骛守冰池。急景忽云暮，颓年浸已衰。如何匡国分，不与夙心期。
拱木临周道，荒庐积古苔。鱼因感姜出，鹤为吊陶来。两鬓蓬常乱，双眸血不开。圣朝敦尔类，非独路人哀。
皓月方离海，坚冰正满池。金波双激射，璧彩两参差。影占徘徊处，光含的皪时。高低连素色，上下接清规。顾兔飞难定，潜鱼跃未期。鹊惊俱欲遶，狐听始无疑。似镜将盈手，如霜恐透肌。独怜游翫意，达晓不知疲。
手种悲陈事，心期玩物华。柳飞彭泽雪，桃散武陵霞。枳嫩栖鸾叶，桐香待凤花。绶藤萦弱蔓，袍草展新芽。学植功虽倍，成蹊迹尚赊。芳年谁共玩，终老邵平瓜。
马卿聊应召，谢傅已登山。歌发百花外，乐调深竹间。鹢舟萦远岸，鱼钥启重关。鸎蝶如相引，烟萝不暇攀。佳人启玉齿，上客颔朱颜。肯念沈疴士，俱期倒载还。
驿途仍近节，旅宿倍思家。独夜三更月，空庭一树花。介山当驿秀，汾水遶关斜。自怯春寒苦，那堪禁火赊。
灵岳几千仞，老松逾百寻。攀崖仍蹑壁，噉叶复眠阴。海上呼三岛，斋中戏五禽。唯应逢阮籍，长啸作鸾音。
绛台驿吏老风尘，耽酒成仙几十春。过客不劳询甲子，惟书亥字与时人。
桂含爽气三秋首，蓂吐中旬二叶新。正是澄江如练处，玄晖应喜见诗人。
寻芳不觉醉流霞，倚树沈眠日已斜。客散酒醒深夜后，更持红烛赏残花。
甘膏滴滴是精诚，昼夜如丝一尺盈。祗怪闾阎喧鼓吹，邑人同报束长生。
月色灯光满帝都，香车宝辇隘通衢。身闲不睹中兴盛，羞逐乡人赛紫姑。
俱识孙公与谢公，二年歌哭处还同。已叨邹马声华末，更共刘卢族望通南省恩深宾馆在，东山事往妓楼空。不堪岁暮相逢地，我欲西征君又东。
摇落伤年日，羁留念远心。水亭吟断续，月幌梦飞沈。古木含风久，疎萤怯露深。人闲始遥夜，地迥更清砧。结爱曾伤晚，端忧复至今。未谙沧海路，何处玉山岑？滩激黄牛暮，云屯白帝阴。遥知霑洒意，不减欲分襟。
滞雨长安夜，残灯独客愁。故乡云水地，归梦不宜秋。
小亭闲眠微醉消，山榴海栢枝相交。水文簟上琥珀枕，傍有堕钗双翠翘。
清月依微香露轻，曲房小院多逢迎。春丛定见饶栖鸟，饮罢莫持红烛行。
过水穿楼触处明，藏人带树远含清。初生欲缺虚惆怅，未必圆时即有情。
树遶池宽月影多，村砧坞笛隔风萝。西亭翠被余香薄，一夜将愁向败荷。
密锁重关掩绿苔，廊深阁迥此徘徊。先知风起月含晕，尚自露寒花未开。蝙拂帘旌终展转，鼠翻牕网小惊猜。背灯独共余香语，不觉犹歌起夜来。
露寒风定不无情，临水当山又隔城。未必明时胜蜯蛤，一生长共月亏盈。
延陵留表墓，岘首送沈碑。敢伐不加点，犹当无愧辞。百生终莫报，九死谅难追。待得生金后，川原亦几移。
残阳西入崦，茅屋访孤僧。落叶人何在，寒云路几层。独敲初夜磬，闲倚一枝藤。世界微尘里，吾宁爱与憎。
别馆君孤枕，空庭我闭关。池光不受月，野气欲沈山。星汉秋方会，关河梦几还。危弦伤远道，明镜惜红颜。古木含风久，平芜尽日闲。心知两愁绝，不段若寻环。
丹灶三年火，苍崖万岁藤。樵归说逢虎，碁罢正留僧。星斗同秦分，人烟接汉陵。东流清渭苦，不尽照衰兴。
日月淹秦甸，江湖动越吟。苍桐应露下，白阁自云深。皎皎非鸾扇，翘翘失凤簪。床空鄂君被，杵冷女媭砧。北思惊沙雁，南情属海禽。关山已摇落，天地共登临。
绛帐恩如昨，乌衣事莫寻。诸生空会葬，旧掾已华簪。共入留宾驿，俱分市骏金。莫凭无鬼论，终负托孤心。
初随林霭动，稍共夜凉分。窗迥侵灯冷，庭虚近水闻。
莲幕遥临黑水津，橐鞬无事但寻春。梁王司马非孙武，且免宫中斩美人。
望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心难折，若比阳春意未多。
景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
饮鸩非君命，兹身亦厚亡。江陵从种橘，交广合投香。不见千金子，空馀数仞墙。杀人须显戮，谁举汉三章。
捧月三更断，藏星七夕明。才闻飘迥路，旋见隔重城。潭暮随龙起，河秋压雁声。只应惟宋玉，知是楚神名。
东府忧春尽，西溪许日曛。月澄新涨水，星见欲销云。柳好休伤别，松高莫出群。军书虽倚马，犹未当能文。
长长汉殿眉，窄窄楚宫衣。镜好鸾空舞，帘疎燕误飞。君王不可问，昨夜约黄归。
江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
举家忻共报，秋雪堕前峰。岭外他年忆，于东此日逢。粒轻还自乱，花薄未成重。岂是惊离鬓，应来洗病容。
本为留侯慕赤松，汉庭方识紫芝翁。萧何只解追韩信，岂得虚当第一功。
草堂归意背烟萝，黄绶垂腰不奈何。因汝华阳求药物，碧松根下茯苓多。
曾共山翁把酒时，霜天白菊绕堦墀。十年泉下无人问，九日樽前有所思。不学汉臣栽苜蓿，空教楚客咏江篱。郎君官贵施行马，东阁无因再得窥。
薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊[祜]韦丹尽有碑。
花将人共笑，篱外露繁枝。宋玉临江宅，墙低不碍窥。
无赖夭桃面，平明露井东。春风为开了，却拟笑春风。
万古商于地，凭君泣路岐。固难寻绮季，可得信张仪。雨气燕先觉，叶阴蝉遽知。望乡尤忌晚，山晚更参差。
罢执霓旌上醮坛，慢粧娇树水晶盘。更深欲诉蛾眉歛，衣薄临醒玉艳寒。白足禅僧思败道，青袍御史拟休官。虽然同是将军客，不敢公然子细看。
征南幕下带长刀，梦笔深藏五色毫。逢著澄江不敢咏，镇西留与谢功曹。
莫叹万重山，君还我未还。武关犹怅望，何况百牢关。
路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
薄宦仍多病，从知竟远游。谈谐叨客礼，休澣接冥搜。树好频移榻，云奇不下楼。岂关无景物，自是有乡愁。
东南一望日中乌，欲遂羲和去得无。且向秦楼棠树下，每朝先觅照罗敷。
旧隐无何别，归来始更悲。难寻白道士，不见惠禅师。草径虫鸣急，沙渠水下迟。却将波浪眼，清晓对红梨。
吴馆何时熨，秦台几夜熏。绡轻谁解卷，香异自先闻。月里谁无姊，云中亦有君。罇前见飘荡，愁极客襟分。
胜概殊江右，佳名逼渭川。虹收青嶂雨，鸟没夕阳天。客鬓行如此，沧波坐渺然。此中真得地，漂荡钓鱼船。
园桂悬心碧，池莲饫眼红。此生真远客，几别即衰翁。小幌风烟入，高窻雾雨通。新知他日好，锦瑟傍朱栊。
紫府丹成化鹤群，青松手植变龙文。壶中别有仙家日，岭上犹多隐士云。独坐遗芳成故事，褰帷旧貌似元君。自怜筑室灵山下，徒望朝岚与夕曛。
夭桃花正发，秾李蘂方繁。应候非争艳，成蹊不在言。静中霞暗吐，香处雪潜翻。得意摇风态，含情泣露痕。芬芳光上苑，寂默委中园。赤白徒自许，幽芳谁与论。
庙列前峰迥，楼开四望穷。岭鼷岚色外，陂雁夕阳中。弱柳千条露，衰荷一面风。壶关有狂孽，速继老生功。
仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沈。更想逢归马，悠悠岳树阴。
怜君孤秀植庭中，细叶轻阴满座风。桃李盛时虽寂寞，雪霜多后始青葱。一年几变枯荣事，百尺方资柱石功。为谢西园车马客，定悲摇落尽成空。
将军大斾埽狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
多病欣依有道邦，南塘宴起想秋江。卷帘飞燕还拂水，开户暗虫犹打窗。更阅前题已披卷，仍斟昨夜未开缸。谁人为报故交道，莫惜鲤雨时一双。